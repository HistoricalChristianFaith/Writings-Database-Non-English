

<H3 ALIGN="CENTER">SERMO 202</H3>
<P ALIGN="CENTER"><B>IN EPIPHANIA DOMINI</B></P>
<H5>Epiphania Christi manifestatio.</H5>
<P>Hodierni diei per universum mundum nota solemnitas quid nobis afferat festivitatis, quidve anniversaria repetitione commemoret, anniversario quoque sermone tempus admonet ut loquamur. "Epiphania" quippe graece, latine "manifestatio" dici potest. Hoc enim die Magi Dominum adorasse perhibentur; stella scilicet apparente commoniti, et praecedente perducti. Eo quippe die quo natus est, illi stellam in Oriente viderunt; et quem natum indicaverit, agnoverunt. Ex illo igitur die ad hunc diem occurrerunt, Herodem regem nuntio terruerunt, Iudaeis ex prophetica Scriptura respondentibus, Bethlehem civitatem, ubi Dominus natus fuerat, invenerunt. Ad ipsum deinde Dominum stella eadem ducente venerunt, demonstratum adoraverunt; aurum, thus, et myrrham obtulerunt; alio itinere redierunt <A HREF="#N1" STYLE="text-decoration: none;"><SUP>1</SUP></A>. Manifestatus est quidem et die ipso nativitatis suae Dominus pastoribus ab angelo admonitis; quo etiam die per stellam et illis est longe in Oriente nuntiatus: sed isto die ab eis est adoratus. Suscepit ergo devotissime istum diem celebrandum universa Ecclesia Gentium: quia et illi Magi quid iam fuerunt, nisi primitiae Gentium? Israelitae pastores, Magi gentiles: illi prope, isti longe: utrique tamen ad angularem lapidem concurrerunt <A HREF="#N2" STYLE="text-decoration: none;"><SUP>2</SUP></A>. Veniens quippe, sicut Apostolus dicit, evangelizavit pacem nobis qui eramus longe, et pacem his qui prope. Ipse est enim pax nostra, qui fecit utraque unum, et duos condidit in se, in unum novum hominem, faciens pacem, et commutavit utrosque in uno corpore Deo, interficiens inimicitias in semetipso <A HREF="#N3" STYLE="text-decoration: none;"><SUP>3</SUP></A>.</P>
<H5>Primitiae Gentium in magis delibatae.</H5>
<P>Merito istum diem nunquam nobiscum haeretici Donatistae celebrare voluerunt: quia nec unitatem amant, nec Orientali Ecclesiae, ubi apparuit illa stella, communicant. Nos autem manifestationem Domini et Salvatoris nostri Iesu Christi, qua primitias Gentium delibavit, in unitate Gentium celebremus. Tunc enim puer, priusquam sciret vocare patrem aut matrem, sicut de illo fuerat prophetatum, accepit virtutem Damasci, et spolia Samariae <A HREF="#N4" STYLE="text-decoration: none;"><SUP>4</SUP></A>: id est, antequam per humanam carnem humana verba proferret, accepit virtutem Damasci, illud scilicet unde Damascus praesumebat. In divitiis quippe civitas illa secundum saeculum florens aliquando praesumpserat. In divitiis autem principatus auro defertur, quod Christo Magi suppliciter obtulerunt. Spolia vero Samariae iidem ipsi erant, qui eam incolebant. Samaria namque pro idololatria posita est. Illic enim populus Israel aversus a Domino, ad idola colenda conversus est. Debellaturus scilicet Christus gladio spiritali per universum orbem regnum diaboli, haec prima puer spolia idololatriae dominationi detraxit, ut ad se adorandum Magos conversos a peste illius superstitionis averteret, et in hac terra nondum loquens per linguam, loqueretur de coelo per stellam; ut et quis esset, et quo, et propter quos venisset, non voce carnis, sed virtute Verbi, quod caro factum est, demonstraret. Hoc enim Verbum, quod in principio erat Deus apud Deum, iam etiam caro factum, ut habitaret in nobis <A HREF="#N5" STYLE="text-decoration: none;"><SUP>5</SUP></A>, et ad nos venerat, et apud Patrem manebat; sursum Angelos non deserens, et deorsum ad se homines per Angelos colligens; et coelestibus habitatoribus secundum Verbum incommutabili veritate fulgebat, et propter angustum diversorium in praesepi iacebat. Ab ipso in coelo demonstrabatur stella, et ipsum adorandum demonstrabat in terra. Et tamen infans tam potens, tam magnus, parvulus propter inimicitias Herodis in Aegyptum portantibus parentibus fugit: ita nondum sermone, sed factis iam suis membris loquens, et tacitus dicens: Si vos persecuti fuerint in una civitate, fugite in aliam <A HREF="#N6" STYLE="text-decoration: none;"><SUP>6</SUP></A>. Mortalem quippe carnem, in qua nos praefiguraret, gerebat, in qua erat etiam pro nobis opportuno tempore moriturus. Unde a Magis illis non solum aurum honorandus, et thus adorandus, verum etiam myrrham sepeliendus acceperat. Quales etiam fuissent pro eius nomine morituri, quam innocentes, quam humiles, ostendit in parvulis, quos Herodes occidit. Nam ex quibus tota Lex pendet et Prophetae, etiam illum numerum praeceptorum <A HREF="#N7" STYLE="text-decoration: none;"><SUP>7</SUP></A> significavit bimatus illorum.</P>
<H5>Iudaei Christum suis ritibus ostendunt.</H5>
<P>Iam vero quem non facit intentum, quid sibi velit quod Magorum inquisitioni, ubi Christus nasceretur, Iudaei de Scriptura responderunt, et ipsi cum eis non adoraverunt? Nonne hoc videmus etiam nunc, quando ex ipsis sacramentis, quibus eorum duritia subditur, nihil aliud quam Christus, in quem nolunt credere, ostenditur? Nonne et quando occidunt ovem et Pascha manducant <A HREF="#N8" STYLE="text-decoration: none;"><SUP>8</SUP></A>, gentibus Christum demonstrant, quem cum eis ipsi non adorant? Nam illud quale est, quod saepe de testimoniis propheticis, quibus Christus praenuntiatus est, quibusque hominibus dubitantibus, ne forte a Christianis illa conscripta sint, non adhuc futura, sed facta, ad Iudaeorum codices provocamus, ut animos dubitantium confirmemus? Nonne etiam tunc Iudaei Christum ostendunt Gentibus, quem nolunt adorare cum Gentibus?</P>
<H5>Via mutata, vita mutata.</H5>
<P>Nos ergo, carissimi, quorum erant illi Magi primitiae, nos haereditas Christi usque ad terminos terrae, propter quos caecitas ex parte in Israel facta est, ut plenitudo Gentium intraret <A HREF="#N9" STYLE="text-decoration: none;"><SUP>9</SUP></A>, cognito Domino et Salvatore nostro Iesu Christo, qui propter nos consolandos tunc iacuit in angusto diversorio, nunc propter sublimandos sedet in coelo; sic eum annuntiemus in hac terra, in hac regione carnis nostrae, ut non qua venimus redeamus, nec prioris nostrae conversationis vestigia repetamus. Hoc est enim quod et illi Magi non qua venerant redierunt <A HREF="#N10" STYLE="text-decoration: none;"><SUP>10</SUP></A>. Via mutata, vita mutata est. Et nobis coeli enarraverunt gloriam Dei <A HREF="#N11" STYLE="text-decoration: none;"><SUP>11</SUP></A>; et nos ad Christum adorandum fulgens ex Evangelio veritas, tamquam de coelo stella, perduxit; et nos prophetiam in gente Iudaica celebratam, tamquam indicium Iudaeorum non nobiscum pergentium, fideli aure percepimus; et nos regem et sacerdotem et pro nobis mortuum Christum agnoscentes atque laudantes, tamquam in auro et thure et myrrha honoravimus: superest ut eum evangelizantes novam viam carpamus, non qua venimus redeamus.</P>

<hr>



<P> </P>
<P><FONT COLOR="#0000ff"><A NAME="N1">1</A> - Cf. Mt 2, 1-2.</P>
<P><FONT COLOR="#0000ff"><A NAME="N2">2</A> - Cf. Eph 2, 20.</P>
<P><FONT COLOR="#0000ff"><A NAME="N3">3</A> - Cf. Eph 2, 14-17.</P>
<P><FONT COLOR="#0000ff"><A NAME="N4">4</A> - Cf. Is 8, 4.</P>
<P><FONT COLOR="#0000ff"><A NAME="N5">5</A> - Cf. Io 1, 1. 14.</P>
<P><FONT COLOR="#0000ff"><A NAME="N6">6</A> - Mt 10, 23.</P>
<P><FONT COLOR="#0000ff"><A NAME="N7">7</A> - Cf. Mt 22, 37-40.</P>
<P><FONT COLOR="#0000ff"><A NAME="N8">8</A> - Cf. Ex 12, 9.</P>
<P><FONT COLOR="#0000ff"><A NAME="N9">9</A> - Cf. Rom 11, 25.</P>
<P><FONT COLOR="#0000ff"><A NAME="N10">10</A> - Cf. Mt 2, 12.</P>
<P><FONT COLOR="#0000ff"><A NAME="N11">11</A> - Cf. Ps 18, 2.</P>

