

<H3 ALIGN="CENTER">SERMO 63/B</H3>
<P ALIGN="CENTER"><B>DE FILIA ARCHISYNAGOGI<BR>
ET DE MULIERE FLUXUM SANGUINIS PATIENTE</B></P>
<H5>Fide tangitur Christus.</H5>
<P>Et mentem illuminant, et spem adiciunt futurorum, dum narrantur, gesta praeteritorum. Ibat Iesus ad suscitandam filiam archisynagogi, quae iam mortua fuerat nuntiata; et illo pergente tamquam de transverso intervenit mulier adflicta morbo, plena fide, fluens sanguine, redimenda sanguine. Et dixit in corde suo: Si tetigero tantum fimbriam vestimenti eius, salva ero <A HREF="#N1" STYLE="text-decoration: none;"><SUP>1</SUP></A>. Quando dixit, tetigit: fide tangitur Christus. Accessit et tetigit, factum est quod credidit. Dominus autem interrogavit, ait: Quis me tetigit? <A HREF="#N2" STYLE="text-decoration: none;"><SUP>2</SUP></A> Scire vult, quem nihil latet; quaerit a quo factum sit, quod ante quam fieret ipse cognovit. Ergo mysterium est: intueamur, et quantum donat intellegamus.</P>
<H5>Quid archisynagogi filia atque hemorroissa significent.</H5>
<P>Archisynagogi filia significat plebem Iudaeorum; mulier autem ista significat ecclesiam gentium. Dominus Christus, ex Iudaeis natus in carne, eisdem Iudaeis est praesentatus in carne; misit ad gentes, non ipse perrexit. Conversatio eius corporalis et visibilis in Iudaea facta est. Unde dicit Apostolus: Dico enim Christum ministrum fuisse circumcisionis propter veritatem Dei ad confirmandas promissiones patrum (Abrahae quippe dictum est: In semine tuo benedicentur omnes gentes <A HREF="#N3" STYLE="text-decoration: none;"><SUP>3</SUP></A>): gentes autem super misericordiam glorificare Deum <A HREF="#N4" STYLE="text-decoration: none;"><SUP>4</SUP></A>. Missus est ergo Christus ad Iudaeos. Ibat ad filiam archisynagogi suscitandam. Intervenit mulier, et sanatur; prius sanatur fide, et quasi ignoratur a Salvatore. Nam unde dictum est: Quis me tetigit? <A HREF="#N5" STYLE="text-decoration: none;"><SUP>5</SUP></A> Ignoratio Dei, fiducia mysterii; aliquid vult significare, quando ignorat, qui non potest ignorare. Quid ergo significat? Sanatam Ecclesiam gentium, quam corporali praesentia non vidit Christus, cuius vox est in psalmo: Populus quem non cognovi servivit mihi, in obauditu auris obaudivit mihi <A HREF="#N6" STYLE="text-decoration: none;"><SUP>6</SUP></A>. Audivit orbis terrae, et credidit; vidit plebs Iudaea, et prius crucifixit, sed postea et ad ipsum pervenit. Credunt et Iudaei, sed in fine saeculi.</P>
<H5>Christi vestis Apostolorum chorus, fimbria Paulus.</H5>
<P>Interim mulier ista salvetur, tangat fimbriam vestimenti. Intellegite vestimentum, chorum Apostolorum. Erat ibi quidam novissimus et minimus, quaedam fimbria, apostolus Paulus. Ipse est missus ad gentes, qui dicit: Ego enim sum minimus Apostolorum, qui non sum idoneus vocari apostolus <A HREF="#N7" STYLE="text-decoration: none;"><SUP>7</SUP></A>. Iterum dicit: Ego sum novissimus Apostolorum <A HREF="#N8" STYLE="text-decoration: none;"><SUP>8</SUP></A>. Novissima ista et minima fimbria, ipsa est necessaria non sanae sanandae mulieri. Quod audivimus factum est, quod audivimus fit: quotidie tangit mulier ista fimbriam, quotidie sana fit. Carnis enim fluxus, ipse est sanguinis fluxus. Quando auditur Apostolus, quando auditur illa novissima et minima fimbria, et dicit: Mortificate membra vestra, quae sunt super terram <A HREF="#N9" STYLE="text-decoration: none;"><SUP>9</SUP></A>, cohibetur sanguinis fluxus, cohibetur fornicatio, cohibetur ebrietas, cohibentur deliciae saeculares, cohibentur omnia opera carnis. Noli mirari: fimbria tacta est. Quando dixit Dominus: Quis me tetigit? <A HREF="#N10" STYLE="text-decoration: none;"><SUP>10</SUP></A> cognoscens non cognovit: significabat et designabat Ecclesiam, quam corpore non vidit, sed sanguine redemit.</P>

<hr>



<P> </P>
<P><FONT COLOR="#0000ff"><A NAME="N1">1</A> - Mt 9, 21.</P>
<P><FONT COLOR="#0000ff"><A NAME="N2">2</A> - Lc 8, 45-46.</P>
<P><FONT COLOR="#0000ff"><A NAME="N3">3</A> - Gen 22, 18.</P>
<P><FONT COLOR="#0000ff"><A NAME="N4">4</A> - Rom 15, 8-9.</P>
<P><FONT COLOR="#0000ff"><A NAME="N5">5</A> - Lc 8, 45.</P>
<P><FONT COLOR="#0000ff"><A NAME="N6">6</A> - Ps 17, 45.</P>
<P><FONT COLOR="#0000ff"><A NAME="N7">7</A> - 1 Cor 15, 9.</P>
<P><FONT COLOR="#0000ff"><A NAME="N8">8</A> - 1 Cor 15, 9.</P>
<P><FONT COLOR="#0000ff"><A NAME="N9">9</A> - Col 3, 5.</P>
<P><FONT COLOR="#0000ff"><A NAME="N10">10</A> - Lc 8, 45.</P>

