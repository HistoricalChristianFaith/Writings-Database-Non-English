

<H3 ALIGN="CENTER">SERMO 223</H3>
<P ALIGN="CENTER"><B>IN VIGILIIS PASCHAE</B></P>
<H5>Dies quam fecit Dominus sunt fideles baptizati. Ii admonentur ut adhaereant filiis lucis.</H5>
<P>1.</A></B> In libro qui appellatur Genesis, Scriptura dicit: Et vidit Deus lucem quia bona est. Et divisit Deus inter lucem et tenebras: et vocavit Deus lucem diem, et tenebras vocavit noctem <A HREF="#N1"><SUP>1</SUP></A>. Si ergo Deus vocavit diem lucem, sine dubio illi quibus dicit apostolus Paulus: Fuistis aliquando tenebrae, nunc autem lux in Domino <A HREF="#N2"><SUP>2</SUP></A>, dies erant: quoniam ille qui iussit de tenebris lumen clarescere, illuminavit eos <A HREF="#N3"><SUP>3</SUP></A>. Infantes isti, quos cernitis exterius dealbatos, interiusque mundatos, qui candore vestium splendorem mentium praefigurant, cum peccatorum suorum nocte premerentur, tenebrae fuerunt. Nunc autem quia mundati sunt lavacro indulgentiae, quia irrigati fonte sapientiae, quia perfusi luce iustitiae: Hic est dies quem fecit Dominus, exsultemus et laetemur in eo <A HREF="#N4"><SUP>4</SUP></A>. Audiat nos dies Domini, audiat nos dies factus a Domino: audiat, et obaudiat; ut exsultemus et laetemur in eo. Quoniam, sicut ait Apostolus, hoc est gaudium et corona nostra, si vos statis in Domino <A HREF="#N5"><SUP>5</SUP></A>. Audite ergo nos, o novelli filii castae matris: imo audite nos, filii virginis matris. Quoniam fuistis aliquando tenebrae, nunc autem lux in Domino: ut filii lucis ambulate <A HREF="#N6"><SUP>6</SUP></A>, filiis lucis adhaerete; atque ut hoc ipsum planius dicam, bonis fidelibus adhaerete. Sunt enim, quod peius est, fideles mali. Sunt fideles qui vocantur, et non sunt. Sunt fideles, in quibus sacramenta Christi patiantur iniuriam: qui sic vivunt, ut et ipsi pereant, et alteros perdant. Pereunt quippe ipsi, male vivendo: perdunt vero alios, male vivendi exempla praebendo. Vos ergo, dilectissimi, nolite talibus iungi. Bonos quaerite, bonis adhaerete: boni estote.</P>
<H5>In Ecclesia huius temporis adsunt et mali fideles. Boni tolerent malos mali imitentur bonos.</H5>
<P>2.</A></B> Neque miremini multitudinem christianorum malorum, qui ecclesiam implent, qui ad altare communicant, qui episcopum, vel presbyterum de bonis moribus disputantem magnis vocibus laudant: per quos impletur quod congregator noster praedixit in Psalmo: Annuntiavi, et locutus sum, multiplicati sunt super numerum <A HREF="#N7"><SUP>7</SUP></A>. In Ecclesia huius temporis possunt esse nobiscum: in illa vero, quae post resurrectionem futura est, congregatione sanctorum esse non poterunt. Ecclesia enim huius temporis areae comparatur, habens mixta grana cum paleis, habens permixtos bonis malos; habitura post iudicium sine ullis malis omnes bonos. Haec area continet messem ab Apostolis seminatam, a sequentibus usque in praesens tempus bonis doctoribus irrigatam, non parum etiam inimicorum persecutione contritam; sed quod solum restat, nondum superna ventilatione purgatam. Veniet autem ille de quo reddidistis in Symbolo: Inde venturus est iudicare vivos et mortuos: et, sicut Evangelium loquitur, habebit ventilabrum in manu sua, et expurgabit aream suam; et congregabit triticum suum in horreum, paleas autem comburet igni inexstinguibili <A HREF="#N8"><SUP>8</SUP></A>. Quod dico audiant et antiqui fideles. Qui granum est, cum tremore gaudeat, et permaneat, et ab area non recedat. Non se iudicio suo velut a palea conetur exuere: quoniam si se voluerit modo a palea separare, non poterit in area permanere. Et cum venerit ille qui sine errore discernit, quod in area non invenerit, ad horreum non levabit. Incassum se de spica tunc grana iactabunt, quaecumque nunc ab area recesserunt. Implebitur illud horreum, atque claudetur. Quidquid extra remanserit, flamma vastabit. Qui ergo bonus est, carissimi, toleret malum: qui malus est, imitetur bonum. In hac quippe area possunt in paleas grana deficere; possunt rursus grana de paleis consuscitari. Quotidie fiunt ista, fratres mei: plena est vita haec suppliciis atque solatiis. Quotidie qui videbantur boni, labuntur et pereunt: et rursus qui videbantur mali, convertuntur et vivunt. Non vult enim Deus mortem impii, tantum ut revertatur et vivat <A HREF="#N9"><SUP>9</SUP></A>. Audite me, grana; audite me, qui estis quod esse desidero: audite me, grana. Nolite contristari de permixtione palearum: non erunt vobiscum in aeternum. Quantum est hoc quod premit palea? Deo gratias, quia levis est. Nos tantum grana simus, et quantacumque fuerit, non gravabit. Fidelis est enim Deus, qui non permittet nos tentari supra id quod possumus; sed faciet cum tentatione etiam exitum, ut sustinere possimus <A HREF="#N10"><SUP>10</SUP></A>. Audiant nos et paleae; ubicumque sunt, audiant. Nolo hic sint: alloquamur eas tamen, ne forte sint. Ergo audite me, paleae: quamvis, si auditis, paleae non eritis. Audite ergo. Prosit vobis Dei patientia. Granorum coniunctio, commonitio, grana vos faciat. Non vobis desunt imbres verborum Dei: non sit sterilis in vobis ager Dei. Ergo revirescite, granascite, maturascite. Qui enim vos seminavit, spicas vult invenire, non spinas.</P>

<hr>



<P> </P>
<P><FONT COLOR="#0000ff"><A NAME="N1">1</A> - Gen, 1, 4-5.</P>
<P><FONT COLOR="#0000ff"><A NAME="N2">2</A> - Eph 5, 8.</P>
<P><FONT COLOR="#0000ff"><A NAME="N3">3</A> - Cf. 2 Cor 4, 6.</P>
<P><FONT COLOR="#0000ff"><A NAME="N4">4</A> - Ps 117, 24.</P>
<P><FONT COLOR="#0000ff"><A NAME="N5">5</A> - Phil 4, 1.</P>
<P><FONT COLOR="#0000ff"><A NAME="N6">6</A> - Eph 5, 8.</P>
<P><FONT COLOR="#0000ff"><A NAME="N7">7</A> - Ps 39, 6.</P>
<P><FONT COLOR="#0000ff"><A NAME="N8">8</A> - Mt 3, 12.</P>
<P><FONT COLOR="#0000ff"><A NAME="N9">9</A> - Ezech 18, 23.</P>
<P><FONT COLOR="#0000ff"><A NAME="N10">10</A> - Cf. 1 Cor 10, 13.</P>

