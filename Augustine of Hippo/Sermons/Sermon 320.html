

<H3 ALIGN="CENTER">SERMO 320</H3>
<P ALIGN="CENTER"><B>D<FONT SIZE=2>E MARTYRE </FONT>S<FONT SIZE=2>TEPHANO</FONT></B><BR>
<B>H<FONT SIZE=2>ABITUS IPSO DIE </FONT>P<FONT SIZE=2>ASCHAE</FONT></B></P>
<H5>De homine sanato per orationem S. Stephani. Aug. se excusat, quod sermonem facere non potuerit.</H5>
<P ALIGN="JUSTIFY"><A NAME="D_460_001_000"></A>De miraculis Dei per orationes beatissimi martyris Stephani libellos solemus audire. Libellus huius, aspectus est; pro scriptura notitia, pro charta facies demonstratur. Qui nostis quid in illo dolentes videre soleatis, in praesenti gaudentes legite quod videtis: ut Dominus Deus noster abundantius honoretur, et quod in libello conscriptum est, in vestram memoriam conscribatur. Date veniam, quia diuturnum non reddo sermonem: nostis etenim fatigationem meam. Ut heri ieiunus tanta agere possem et non deficere, ut et hodie vobiscum loquar, orationes sancti Stephani praestiterunt. Conversi ad Dominum, etc.</P>

