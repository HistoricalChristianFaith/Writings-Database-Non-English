

<H3 ALIGN="CENTER">SERMO 62/A</H3>
<P ALIGN="CENTER"><B>D<FONT SIZE=2>E PUERO CENTURIONIS</FONT></B></P><H5>Indignum centurio se dicit, in cuius cor Dominus intraverat.</H5>
<P ALIGN="JUSTIFY"><B><A NAME="D_078_001_000">1</B>.</A> Fides centurionis huius adnuntiat fidem gentium, tamquam granum sinapis, fidem humilem et ferventem. Puer eius, sicut audistis, infirmabatur, et paralyticus iacebat in domo; iste autem centurio pro salute pueri sui salvatorem rogavit. Dominus autem ad puerum eius salvandum se ipsum iturum esse promisit. At ille, sicut dixi, ferventer humilis, et humiliter fervens: <I>Non sum, </I>inquit, <I>dignus, Domine, ut intres sub tectum meum&nbsp;</I><A HREF="#N1"><U><SUP><FONT SIZE=2 COLOR="#0000ff">1</FONT></SUP></U></A>. Sub tectum suum intraret Dominus, se dicebat indignum; et tamen ista verba non dixisset, nisi iam Dominus in cor eius intrasset. Deinde addidit: Dic <I>tantum verbo, et sanabitur puer meus&nbsp;</I><A HREF="#N2"><U><SUP><FONT SIZE=2 COLOR="#0000ff">2</FONT></SUP></U></A>. Novi cui loquor: loquere, et fit quod volo. Adiecit et similitudinem suavissimam et verissimam. <I>Nam et ego, </I>inquit, <I>homo sum, </I>tu Deus: ego <I>sub potestate, </I>tu supra omnes potestates: <I>habens sub me milites, </I>tu et angelos; <I>et dico huic, vade, et vadit: et huic, veni, et venit: et servo meo, fac hoc, et facit&nbsp;</I><A HREF="#N3"><U><SUP><FONT SIZE=2 COLOR="#0000ff">3</FONT></SUP></U></A>. Ancilla tua est universa creatura: opus est ut iubeas, fit quod iubes.</P>
<H5>Centurionis humilitas ianua fuit Domini intrantis.</H5>
<P ALIGN="JUSTIFY"><B><A NAME="D_078_002_000">2</B>.</A> Et Dominus: <I>Amen dico vobis, non inveni tantam fidem in Israhel&nbsp;</I><A HREF="#N4"><U><SUP><FONT SIZE=2 COLOR="#0000ff">4</FONT></SUP></U></A>. Scitis quia Dominus de Israhel carnem accepit, ex semine David, unde erat virgo Maria, quae peperit Christum; et ad ipsos venit, faciem carnis suae illis ostendit, os carnis eius in eorum auribus sonuit, species corporis eius eorum oculis adiacebat. Praesentia eius Iudaeis reddita erat: promissa erat patribus, et reddita filiis. Et tamen centurio iste alienigena erat, de Romanis erat, militem ibi agebat; et praetulit fidem ipsius fidei Israhelitarum, ita ut diceret: <I>Amen dico vobis, non inveni tantam fidem in Israhel. </I>Quid putamus laudavit in huius fide? Humilitatem. <I>Non sum dignus, ut sub tectum meum intres&nbsp;</I><A HREF="#N5"><U><SUP><FONT SIZE=2 COLOR="#0000ff">5</FONT></SUP></U></A><I>. </I>Hoc laudavit: et quia hoc laudavit, hac intravit. Humilitas centurionis ianua erat Domini intrantis, ut plenius possideret quem iam possidebat.</P>
<H5>" Venire " credere est.</H5>
<P ALIGN="JUSTIFY"><B><A NAME="D_078_003_000">3</B>.</A> Dedit ergo Dominus magnam spem gentibus hac occasione: nondum eramus, et iam praevidebamur, iam praenoscebamur, iam promittebamur. Quid enim ait? <I>Propterea dico vobis, quia multi ab Oriente et Occidente venient&nbsp;</I><A HREF="#N6"><U><SUP><FONT SIZE=2 COLOR="#0000ff">6</FONT></SUP></U></A>. Quo venient? Ubi credant. Ibi veniunt: venire, ipsum credere est. Credidit, venit; apostatavit, abscessit. <I>Venient </I>ergo <I>ab Oriente et Occidente; </I>non in templum Hierosolymarum, non in aliquam terrae mediam partem, non ad aliquem ascendunt montem; et tamen ad templum Hierosolymitanum veniunt, et ad quamdam mediam partem, et quemdam montem. Templum Hierosolymitanum iam corpus est Christi: inde dixerat: <I>Solvite templum hoc, et in triduo resuscitabo illud&nbsp;</I><A HREF="#N7"><U><SUP><FONT SIZE=2 COLOR="#0000ff">7</FONT></SUP></U></A><I>. </I>Medius locus quo veniunt, ipse Christus est: in medio est, quia omnibus aequalis est; quidquid in medio ponitur, commune est omnibus. Veniunt ad montem, de quo dicit Isaias: <I>Erit in novissimis temporibus manifestus mons Domini, paratus in cacumine montium; et exaltabitur super omnes colles, et venient ad eum universae gentes&nbsp;</I><A HREF="#N8"><U><SUP><FONT SIZE=2 COLOR="#0000ff">8</FONT></SUP></U></A><I>. </I>Mons iste lapis parvus fuit crescendo mundum implevit: sic illum enim Danihel&nbsp;<A HREF="#N9"><U><SUP><FONT SIZE=2 COLOR="#0000ff">9</FONT></SUP></U></A>. Accedite ad montem, ascendite in montem; et qui ascenditis, nolite descendere. Ibi tuti eritis, ibi muniti: mons refugii vestri Christus est. Et ubi est Christus? In dextera Patris: ascendit enim in caelum. Multum longe est: quis ascendit? quis tangit? Si longe est a vobis, quomodo verum dicimus: <I>Dominus vobiscum</I>?<I> </I>Et ad dexteram Patris sedet, et de vestris cordibus non recedet.</P>
<H5>Dominus vermiculis aeque ac angelis imperat.</H5>
<P ALIGN="JUSTIFY"><B><A NAME="D_078_004_000">4</B>.</A> Conversus ad centurionem: <I>Vade, sicut credidisti fiat tibi; et sanatus est puer in illa hora&nbsp;</I><A HREF="#N10"><U><SUP><FONT SIZE=2 COLOR="#0000ff">10</FONT></SUP></U></A>. Quomodo credidit, sic factum est. <I>Dic verbo, et sanabitur&nbsp;</I><A HREF="#N11"><U><SUP><FONT SIZE=2 COLOR="#0000ff">11</FONT></SUP></U></A>; dixit verbo, et sanatus est. <I>Sicut credidisti, fiat tibi; </I>discessit a membris pueri pessima valetudo. Quam, imperat Dominus universae creaturae mira facilitate! Non enim laborat imperare. Aut vero talis est Dominus creaturae, qui imperet angelis, et non dignetur hominibus imperare? Utinam homines velint servire! Sed felix est, cui intus imperat, non in aure carnis, sed in aure cordis, ubi corrigit, dirigit. Nam omnibus rebus imperare Dominum hinc intellegite, quia in imperio suo nec vermiculos praetermisit. Imperavit vermi, et rosit radicem cucurbitae, et periit umbraculum Prophetae. <I>Imperavit, </I>inquit Scriptura, <I>vermi matutino, et rosit radicem cucurbitae, et periit umbra&nbsp;</I><A HREF="#N12"><U><SUP><FONT SIZE=2 COLOR="#0000ff">12</FONT></SUP></U></A><I>. </I>Vermis matutinus, Christus est; psalmus de passione ipsius vicesimus primus sic habet: <I>Pro susceptione matutina&nbsp;</I><A HREF="#N13"><U><SUP><FONT SIZE=2 COLOR="#0000ff">13</FONT></SUP></U></A>. Matutino tempore resurrexit, umbram Iudaicam rosit. Ideo blandiens sponsae suae in <I>Cantico canticorum: Donec adspiret dies, et removeantur umbrae&nbsp;</I><A HREF="#N14"><U><SUP><FONT SIZE=2 COLOR="#0000ff">14</FONT></SUP></U></A>. Numquid observatis carnaliter sabbatum? Numquid abstinetis a carnibus animalium, quae non, ruminant, aut non habent ungulam fissam? Numquid offertis Deo sacrificia victimarum de pecoribus? Nihil horum agitis. Quare? Quia rosa est cucurbita, quia umbra cessavit, sol apertus est. Invocate refrigerium, ne in aestu praeceptorum laboretis. <I>Explicit.</P></I>

<hr>



<P ALIGN="JUSTIFY">&nbsp;</P>
<P ALIGN="JUSTIFY"><FONT COLOR="#0000ff"><A NAME="N1">1</A></FONT> - Mt 8, 8.</P>
<P ALIGN="JUSTIFY"><FONT COLOR="#0000ff"><A NAME="N2">2</A></FONT> - Mt 8, 8.</P>
<P ALIGN="JUSTIFY"><FONT COLOR="#0000ff"><A NAME="N3">3</A></FONT> - Mt 8, 9.</P>
<P ALIGN="JUSTIFY"><FONT COLOR="#0000ff"><A NAME="N4">4</A></FONT> - Mt 8, 10.</P>
<P ALIGN="JUSTIFY"><FONT COLOR="#0000ff"><A NAME="N5">5</A></FONT> - Mt 8, 8.</P>
<P ALIGN="JUSTIFY"><FONT COLOR="#0000ff"><A NAME="N6">6</A></FONT> - Mt 8, 11.</P>
<P ALIGN="JUSTIFY"><FONT COLOR="#0000ff"><A NAME="N7">7</A></FONT> - Io 2, 19.</P>
<P ALIGN="JUSTIFY"><FONT COLOR="#0000ff"><A NAME="N8">8</A></FONT> - Is 2, 2.</P>
<P ALIGN="JUSTIFY"><FONT COLOR="#0000ff"><A NAME="N9">9</A></FONT> - Dan 2, 34.</P>
<P ALIGN="JUSTIFY"><FONT COLOR="#0000ff"><A NAME="N10">10</A></FONT> - Mt 8, 13.</P>
<P ALIGN="JUSTIFY"><FONT COLOR="#0000ff"><A NAME="N11">11</A></FONT> - Mt 8, 8.</P>
<P ALIGN="JUSTIFY"><FONT COLOR="#0000ff"><A NAME="N12">12</A></FONT> - Iona 4, 7.</P>
<P ALIGN="JUSTIFY"><FONT COLOR="#0000ff"><A NAME="N13">13</A></FONT> - Ps 21, 1.</P>
<P ALIGN="JUSTIFY"><FONT COLOR="#0000ff"><A NAME="N14">14</A></FONT> - Cant 2, 17.</P>

