

<H3 ALIGN="CENTER">SERMO 79</H3>
<B><P ALIGN="CENTER">RURSUM DE VERBIS EVANGELII MT 17, 1-8:<BR>
UBI SE IESUS DEMONSTRAVIT IN MONTE TRIBUS DISCIPULIS</P>
<P>Visionem magnam in monte, ubi se Dominus Iesus tribus discipulis demonstravit, Petro, Iacobo et Ioanni, cum sanctum Evangelium legeretur, audivimus. Splenduit vultus eius sicut sol <A HREF="#N1" STYLE="text-decoration: none;"><SUP>1</SUP></A>; hoc significat Evangelii claritatem. Vestimenta eius facta sunt candida sicut nix <A HREF="#N2" STYLE="text-decoration: none;"><SUP>2</SUP></A>: hoc significat Ecclesiae mundationem, cui dictum est per prophetam: Et si fuerint peccata vestra sicut phoenicium, tamquam nivem dealbabo <A HREF="#N3" STYLE="text-decoration: none;"><SUP>3</SUP></A>. Elias et Moyses colloquebantur ei: quia Evangelii gratia testimonium habet a Lege et Prophetis. In Moyse Lex, in Elia Prophetae: ut breviter loquamur. Sunt enim beneficia Dei per Martyrem sanctum, quae recitabuntur. Audiamus. Placuit Petro tria fieri tabernacula, Moysi unum, Eliae unum, et Christo unum. Delectabat eum montis solitudo: taedium patiebatur a tumultu rerum humanarum. Sed tria tabernacula quare quaerebat, nisi quia unitatem Legis, Prophetiae et Evangelii nondum sciebat? Denique nube emendatus est. Haec eo loquente, inquit, ecce nubes lucida obumbravit eos <A HREF="#N4" STYLE="text-decoration: none;"><SUP>4</SUP></A>. Ecce unum tabernaculum nubes fecit: tu tria quare quaerebas? Et vox de nube: Hic est Filius meus dilectus, in quo mihi complacui; hunc audite <A HREF="#N5" STYLE="text-decoration: none;"><SUP>5</SUP></A>. Loquitur Elias; sed hunc audite. Loquitur Moyses: sed hunc audite. Loquuntur Prophetae, loquitur Lex: sed hunc audite, vocem Legis, et linguam Prophetarum. Ipse in illis sonuit, ipse in se ipso quando est dignatus apparuit. Hunc audite: hunc audiamus. Quando Evangelium loquebatur, putate quia nubes erat: inde nobis vox sonuit. Hunc audiamus: quod dicit faciamus, quod promisit speremus.</P>

<hr>



<P> </P>
<P><FONT COLOR="#0000ff"><A NAME="N1">1</A> - Mt 17, 2.</P>
<P><FONT COLOR="#0000ff"><A NAME="N2">2</A> - Mt 17, 2.</P>
<P><FONT COLOR="#0000ff"><A NAME="N3">3</A> - Is 1, 18.</P>
<P><FONT COLOR="#0000ff"><A NAME="N4">4</A> - Mt 17, 5.</P>
<P><FONT COLOR="#0000ff"><A NAME="N5">5</A> - Mt 17, 5.</P>

