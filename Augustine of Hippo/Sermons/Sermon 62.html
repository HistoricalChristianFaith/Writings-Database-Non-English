

<H3 ALIGN="CENTER">SERMO 62</H3>
<B><P ALIGN="CENTER">DE VERBIS EVANGELII MT 8, 8:<BR>
"NON SUM DIGNUS UT SUB TECTUM MEUM INTRES", ET CETERA<BR>
NECNON DE VERBIS APOSTOLI, 1 COR 8, 10:<BR>
"SI ENIM QUIS VIDERIT EUM QUI HABET SCIENTIAM,<BR>
IN IDOLIO RECUMBENTEM", ET CETERA</B></P><P> </P>
<H5>Centurionis humilitas.</H5>
<P>Audivimus, cum Evangelium legeretur, fidem nostram in humilitate laudari. Ad domum quippe Centurionis cum se promitteret Dominus Iesus iturum, ut puerum eius sanaret, ille respondit: Non sum dignus ut sub tectum meum intres: sed tantum dic verbum, et sanabitur <A HREF="#N1" STYLE="text-decoration: none;"><SUP>1</SUP></A>. Dicendo se indignum, praestitit dignum; non in cuius parietes, sed in cuius cor Christus intraret. Neque hoc diceret cum tanta fide et humilitate, nisi illum, quem timebat intrare in domum suam, corde gestaret. Nam non erat magna felicitas, si Dominus Iesus intraret in parietes eius, et non esset in pectore eius. Magister quippe humilitatis et verbo et exemplo, discubuit et in domo cuiusdam pharisaei superbi, nomine Simonis <A HREF="#N2" STYLE="text-decoration: none;"><SUP>2</SUP></A>. Et cum in domo eius recumberet, non erat in corde eius ubi caput Filius hominis reclinaret <A HREF="#N3" STYLE="text-decoration: none;"><SUP>3</SUP></A>.</P>
<H5>Superbus a discipulatu Christi repulsus.</H5>
<P>Ita enim quemdam superbum, quantum intellegitur ex verbis ipsius Domini, ultro secum ire cupientem, a suo discipulatu revocavit. Sequar te, Domine, ait, quocumque ieris. Et Dominus in eius corde invisibilia videns: Vulpes, inquit, foveas habent, et volatilia coeli nidos: Filius autem hominis non habet ubi caput suum reclinet <A HREF="#N4" STYLE="text-decoration: none;"><SUP>4</SUP></A>. Hoc est, Habitant in te insidiae sicut vulpes, habitat superbia sicut coeli volatilia: Filius autem hominis simplex contra insidias, humilis contra superbiam, non habet ubi caput suum reclinet. Et ipsa reclinatio capitis, non erectio, humilitatis magistra est. Revocat ergo istum ire cupientem, trahit alium recusantem. Eodem quippe loco ait cuidam: Sequere me. Et ille: Sequar te, Domine: sed sine me primo ire et sepelire patrem meum <A HREF="#N5" STYLE="text-decoration: none;"><SUP>5</SUP></A>. Pie quidem excusavit: et ideo dignior cuius excusatio removeretur, vocatio firmaretur. Pium erat quod volebat facere: sed docuit magister quid deberet praeponere. Volebat enim eum esse vivi verbi praedicatorem, ad faciendos victuros. Erant autem alii, per quos illa necessitas impleretur. Sine, inquit, mortuos sepelire mortuos suos <A HREF="#N6" STYLE="text-decoration: none;"><SUP>6</SUP></A>. Infideles cadaver quando sepeliunt, mortui mortuum sepeliunt. Illius corpus animam perdidit: illorum anima Deum. Sicut enim vita corporis anima est: sic vita animae Deus. Sicut exspirat corpus, cum animam emittit: ita exspirat anima, cum Deum amittit. Deus amissus, mors animae: anima emissa, mors corporis. Mors corporis necessaria: mors animae voluntaria.</P>
<H5>Centurionis fides in humilitate.</H5>
<P>Discumbebat ergo Dominus in domo pharisaei cuiusdam superbi <A HREF="#N7" STYLE="text-decoration: none;"><SUP>7</SUP></A>. In domo eius erat, ut dixi; et in pectore eius non erat. In huius vero Centurionis domum non intravit, et pectus possedit. Zacchaeus vero Dominum et domo suscepit, et animo <A HREF="#N8" STYLE="text-decoration: none;"><SUP>8</SUP></A>. Huius tamen fides in humilitate laudatur. Dixit enim: Non sum dignus ut sub tectum meum intres <A HREF="#N9" STYLE="text-decoration: none;"><SUP>9</SUP></A>. Et Dominus: Amen dico vobis, non inveni tantam fidem in Israel <A HREF="#N10" STYLE="text-decoration: none;"><SUP>10</SUP></A>: secundum carnem. Nam et iste iam Israelites erat secundum spiritum. Venerat Dominus ad Israelem carnalem, id est, ad Iudaeos, ibi primum quaerere oves perditas <A HREF="#N11" STYLE="text-decoration: none;"><SUP>11</SUP></A>, in quo populo, et de quo populo etiam corpus assumpserat: Non ibi inveni tantam fidem, ipse dicit. Possumus nos metiri fidem hominum, sicut homines: ille qui interiora cernebat, ille quem nemo fallebat, perhibuit testimonium cordi hominis, audiens verba humilitatis, pronuntians sententiam sanitatis.</P>
<H5>In centurione gentes figuratae.</H5>
<P>Unde autem hoc praesumpsit? Et ego, inquit, homo sum sub potestate constitutus, habens sub me milites; et dico huic, Vade, et vadit; et alii, Veni, et venit; et servo meo, Fac hoc, et facit <A HREF="#N12" STYLE="text-decoration: none;"><SUP>12</SUP></A>. Potestas sum quibusdam sub me positis, positus sub potestate quadam super me. Si ergo ego, inquit, homo sub potestate, iubendi habeo potestatem; quid tu possis, cui omnes serviunt potestates? Erat autem iste de Gentibus: erat quippe centurio. Iam Iudaea gens habebat militem Romani imperii. Ibi iste militem agebat, quantum agere centurio poterat; et sub potestate, et habens potestatem; subditus obediens, subditos regens. Dominus autem (quod intendat praecipue necessario Caritas vestra), quamvis in populo Iudaico esset, iam pronuntiabat Ecclesiam toto orbe terrarum futuram, in quam erat missurus Apostolos: ipse a Gentibus non visus et creditus, a Iudaeis visus et occisus. Quomodo enim domum huius Dominus corpore non intravit, et eius tamen fidem atque ipsam domum absens corpore, praesens maiestate sanavit: sic et idem Dominus in solo Iudaeo populo corpore fuit; apud alias gentes nec de virgine natus est, nec passus est, nec pedibus ambulavit, nec humana pertulit, nec divina mirabilia fecit. Nihil horum in caeteris gentibus: et tamen de illo impletum est, quod dictum erat: Populus quem non cognovi, servivit mihi. Quomodo, si non cognovit? In auditu auris obedivit mihi <A HREF="#N13" STYLE="text-decoration: none;"><SUP>13</SUP></A>. Iudaea gens cognovit, et crucifixit: orbis terrarum audivit, et credidit.</P>
<H5>Mulier tangens fimbriam Christi.</H5>
<P>Hanc quodam modo absentiam corporis sui et praesentiam virtutis suae in omnibus Gentibus, et in illa muliere significavit, quae fimbriam vestimenti eius tetigerat, cum requirit dicens: Quis me tetigit? <A HREF="#N14" STYLE="text-decoration: none;"><SUP>14</SUP></A> Tamquam absens, requirit: tamquam praesens, sanat. Turbae te, inquiunt discipuli, comprimunt, et dicis: Quis me tetigit? <A HREF="#N15" STYLE="text-decoration: none;"><SUP>15</SUP></A> Quasi enim sic ambularet, ut a nullo prorsus corpore tangeretur, ita dixit: Quis me tetigit? Et illi: Turbae te comprimunt. Et tamquam diceret Dominus, Tangentem quaero, non prementem. Sic etiam nunc est corpus eius, id est, Ecclesia eius. Tangit eam fides paucorum, premit turba multorum. Corpus enim Christi esse Ecclesiam, tamquam filii eius, audistis: et si vultis, ipsi estis. Apostolus multis locis hoc dicit: Pro corpore, inquit, eius quae est Ecclesia <A HREF="#N16" STYLE="text-decoration: none;"><SUP>16</SUP></A>. Et iterum: Vos autem estis corpus Christi et membra <A HREF="#N17" STYLE="text-decoration: none;"><SUP>17</SUP></A>. Si ergo corpus eius sumus, quod tunc corpus ipsius in turba patiebatur, hoc patitur Ecclesia ipsius. A turbis premitur: a paucis tangitur. Caro eam premit, fides tangit. Erigite igitur oculos, obsecro vos, qui habetis unde videatis. Habetis enim quod videatis. Erigite oculos fidei, tangite extremam fimbriam vestimenti, sufficiet ad salutem.</P>
<H5>Impletum nunc quod in Evangelio praedicebatur.</H5>
<P>Videte quod audistis ex Evangelio tunc futurum, tunc praesens est. Ideo, inquit, dico vobis: propter laudatam Centurionis fidem, tamquam alienigenae carne, domestici corde Propterea, inquit, multi ab oriente et occidente venient. Non omnes, sed multi: tamen ipsi ab oriente et occidente: istis duabus partibus totus orbis designatur. Multi ab oriente et occidente venient, et recumbent cum Abraham, et Isaac, et Iacob, in regno coelorum: filii autem regni eicientur in tenebras exteriores <A HREF="#N18" STYLE="text-decoration: none;"><SUP>18</SUP></A>. Filii autem regni, Iudaei scilicet. Unde filii regni? Quia Legem acceperunt, ad quos Prophetae missi sunt, apud quos templum et sacerdotium fuit, qui celebrabant figuras omnium futurorum. Quarum enim rerum figuras celebraverunt, praesentiam non agnoverunt. Filii ergo regni ibunt, inquit, in tenebras exteriores; ibi erit ploratus et stridor dentium. Videmus Iudaeos reprobatos, videmus Christianos ab oriente et occidente vocatos ad quoddam convivium coeleste, ut recumbant cum Abraham et Isaac et Iacob; ubi panis iustitia, ubi potus sapientia.</P>
<H5>Reprehenduntur in idolio convivantes cum paganis.</H5>
<P>Attendite ergo, fratres: hoc enim estis, ex hoc populo estis, iam tunc praedicto, nunc praesentato. De his utique estis, qui vocati sunt ab oriente et occidente recumbere in regno coelorum, non in templo idolorum. Estote ergo corpus Christi, non pressura corporis Christi. Habetis vestimenti fimbriam, quam tangatis, ut a profluvio sanguinis, id est, carnalium voluptatum fluxu sanemini. Habetis, inquam, vestimenti fimbriam, quam tangatis. Vestem putate Apostolos, sub textura unitatis adhaerentes lateribus Christi. In his Apostolis erat tamquam fimbria minimus et novissimus Paulus: ipso dicente: Ego sum minimus Apostolorum <A HREF="#N19" STYLE="text-decoration: none;"><SUP>19</SUP></A>. In veste novissimum et minimum, fimbria est. Fimbria cum contemptu aspicitur: sed cum salute tangitur. Usque ad hanc horam et esurimus, et sitimus, et nudi sumus, et colaphizamur <A HREF="#N20" STYLE="text-decoration: none;"><SUP>20</SUP></A>. Quid tam extremum, quid tam contemptibile? Tange, si fluxum sanguinis pateris: exiet virtus de illo cuius vestis est, et sanabit te. Fimbria modo tangenda proponebatur, quando ex eodem apostolo legebatur: Si enim quis viderit eum qui habet scientiam, in idolio recumbentem; nonne conscientia eius, cum sit infirma, aedificabitur ad manducandum idolothyta? Et peribit infirmus in tua scientia, frater, propter quem Christus mortuus est <A HREF="#N21" STYLE="text-decoration: none;"><SUP>21</SUP></A> Quomodo putatis decipi posse simulacris homines, quae a Christianis honorari putant? Novit, inquit, Deus cor meum. Sed frater tuus non novit cor tuum. Si infirmus es, cave maiorem aegritudinem: si firmus es, cura fratris infirmitatem. Qui vident ista, aedificantur ad alia, ut non tantum ibi manducare, sed et sacrificare desiderent. Ecce perit infirmus in tua scientia frater <A HREF="#N22" STYLE="text-decoration: none;"><SUP>22</SUP></A>. Audi, frater: si contemnebas infirmum, etiam fratrem contemnis? Expergiscere. Quid, si in ipsum Christum peccas? Attende enim quod nullo pacto possis contemnere. Sic autem, inquit, peccantes in fratres, et percutientes conscientiam eorum infirmam, in Christum peccatis <A HREF="#N23" STYLE="text-decoration: none;"><SUP>23</SUP></A>. Eant nunc, qui ista contemnunt, et recumbant in idolio: nonne erunt prementes, non tangentes? et cum recubuerint in idolio, veniant et impleant ecclesiam; non salutem accepturi, sed pressuram facturi.</P>
<H5>Maioris alicuius metu recumbentes in idolio.</H5>
<P>Sed timeo, inquies, ne offendam maiorem. Time prorsus, ne offendas maiorem; et non offendis Deum. Qui enim times, ne offendas maiorem, vide ne forte sit maior isto, quem times offendere. Maiorem certe noli offendere. Haec tibi regula proponitur. Nonne manifestum est, eum minime offendendum, qui maior est caeteris? Discute nunc maiores tuos. Primi tibi sunt pater et mater: si recte educantes, si in Christum nutrientes; audiendi in omnibus, obtemperandum eis in omni iussione; contra maiorem nihil iubeant, et serviatur illis. Quis est, inquis, maior eo qui me generavit? Ille qui te ipsum creavit. Generat enim homo, creat Deus. Unde generat homo, nescit: quid generaturus sit, nescit. Ille qui te vidit ut faceret, antequam esset quem fecit, certe maior est patre tuo. Maior sit patria et ipsis parentibus tuis; ut quidquid iusserint parentes contra patriam, non audiantur. Et quidquid iusserit patria contra Deum, non audiatur. Si enim sanari vis, si post fluxum sanguinis, si post duodecim annos in illo morbo, si post consumpta omnia in medicis, et non recepta sanitate aliquando vis sana fieri, o mulier, quam alloquor in typo Ecclesiae, iubet illud pater tuus, et illud iubet populus tuus. Sed dicit tibi Dominus tuus: Obliviscere populum tuum et domum patris tui <A HREF="#N24" STYLE="text-decoration: none;"><SUP>24</SUP></A>. Quo bono? quo fructu? qua mercede? Quoniam concupivit, inquit, rex decorem tuum <A HREF="#N25" STYLE="text-decoration: none;"><SUP>25</SUP></A>. Concupivit quod fecit: quoniam ut pulchram faceret, foedam amavit. Pro infideli et foeda sanguinem fudit, fidelem ac pulchram reddidit, dona sua in te amavit. Quid enim sponso tuo contulisti? Quid in dotem a priore patre et priore populo accepisti? Nonne luxurias et pannos peccatorum? Abiecit pannos tuos, discidit cilicium tuum: misertus est, ut ornaret; ornavit, ut amaret.</P>
<H5>Scandalum fratri, peccatum est in Christum.</H5>
<P>Quid plura, fratres? Christiani audistis, quia peccantes in fratres, et percutientes conscientiam eorum infirmam, in Christum peccatis <A HREF="#N26" STYLE="text-decoration: none;"><SUP>26</SUP></A>. Nolite contemnere, si non vultis deleri de libro vitae <A HREF="#N27" STYLE="text-decoration: none;"><SUP>27</SUP></A>. Quamdiu conamur luculenter et delectabiliter vobis dicere, quod dolor noster cogit quomodocumque dicere, et tacere non permittit? Quicumque voluerint ista contemnere, in Christum peccant, videant quid agant. Paganos reliquos colligi volumus, lapides estis in via; venire volentes offendunt, et redeunt. Dicunt enim in cordibus suis: Quare nos relinquamus deos, quos Christiani ipsi nobiscum colunt? Absit, a me, inquit, ut ego deos Gentium colam. Novi, intellego, credo. Quid facis de conscientia infirmi, quam percutis? Quid facis de pretio, si contemnis quod emptum est? Vide quanti emptum est: Peribit, inquit, infirmus in tua scientia: quam te dicis habere, ut scias quia nihil est idolum, et animo cogites Deum, et sic recumbas in idolio. In hac scientia perit infirmus. Et ne contemnas infirmum, addidit, propter quem Christus mortuus est <A HREF="#N28" STYLE="text-decoration: none;"><SUP>28</SUP></A>. Quem vis contemnere, pretium ipsius attende, et cum morte Christi totum mundum appende. Et ne adhuc putares te in infirmum peccare, et leve duceres peccatum ac parvi penderes: In Christum, inquit, peccatis. Solent enim homines dicere: In hominem pecco, numquid in Deum? Nega Christum Deum. Audes negare Christum Deum? An aliud, in idolio cum recumberes, didicisti? Non admittit istam doctrinam Christi doctrina. Quaero ubi didiceris non esse Christum Deum. Pagani hoc solent dicere. Vides quid faciunt mensae malae? Vides quoniam corrumpunt mores bonos colloquia mala <A HREF="#N29" STYLE="text-decoration: none;"><SUP>29</SUP></A>? Tu ibi de Evangelio loqui non potes, et de idolis loquentes audis. Amittis ibi quod Christus Deus est: et quod ibi bibis, in Ecclesia vomis. Forte hic audes loqui, forte inter turbas audes murmurare: Numquid Christus non homo fuit? nonne crucifixus est? A Paganis hoc didicisti, salutem perdidisti, fimbriam non tetigisti. Tange et in hoc fimbriam, recipe salutem. Sicut eam te tangere docuimus in eo quod scriptum est: Qui viderit fratrem in idolio recumbentem <A HREF="#N30" STYLE="text-decoration: none;"><SUP>30</SUP></A>: tange illam et de divinitate Christi. De Iudaeis dicebat eadem fimbria: Quorum patres, et ex quibus Christus secundum carnem, qui est super omnia Deus benedictus in saecula <A HREF="#N31" STYLE="text-decoration: none;"><SUP>31</SUP></A>. Ecce in quem verum Deum peccas, dum discumbis apud deos falsos.</P>
<H5>Inepta excusatio recumbentium in idolio.</H5>
<P>Non est, inquit, Deus; quia genium est Carthaginis. Quasi si Mars aut Mercurius esset, Deus esset. Sed quomodo ab ipsis habeatur, attende; non quid sit. Nam et ego tecum scio quia lapis est. Si genium ornamentum est aliquod; cives Carthaginis bene vivant, et ipsi erunt genium Carthaginis. Si autem genium daemonium est, audisti et ibi: Quae immolant Gentes, daemonibus immolant, et non Deo: nolo vos socios fieri daemoniorum <A HREF="#N32" STYLE="text-decoration: none;"><SUP>32</SUP></A>. Novimus quia non est Deus; utinam et ipsi sic norint: sed propter eos qui hoc non norunt infirmos, non debet percuti conscientia ipsorum. Hoc monet Apostolus. Nam et illi quod numen habeant et pro numine accipiant illam statuam, ara testatur. Quid illic facit ara, si illud non habetur pro numine? Nemo mihi dicat. Non est numen, non est Deus. Iam dixi: Utinam sic ipsi norint hoc, quomodo novimus omnes nos. Sed quid habeant, pro qua re habeant, quid ibi faciant, ara illa testatur. Convicit omnium colentium mentes, non convincat recumbentes.</P>
<H5>Corpus Christi premere et tangere.</H5>
<P>Sed non premant Christiani, si premunt Pagani. Corpus Christi est. Nonne hoc dicebamus, quia corpus Christi premebatur, et non tangebatur,? Tolerabat ille prementes, quaerebat tangentes. Atque utinam, fratres, a Paganis prematur corpus Christi, a quibus premi solet; Christiani non premant corpus Christi. Fratres, ad nos pertinet vobis dicere, ad nos pertinet Christianis loqui. Quid enim mihi de his qui foris sunt iudicare? <A HREF="#N33" STYLE="text-decoration: none;"><SUP>33</SUP></A> ipse Apostolus ait. Illos aliter alloquimur, tamquam infirmos, Blandiendum est illis, ut audiant veritatem: in vobis secanda putredo est. Si quaeritis unde vincantur Pagani, unde illuminentur, unde ad salutem vocentur: deserite solemnitates eorum, deserite nugas ipsorum; et si non consentiunt veritati nostrae, erubescant paucitati suae.</P>
<H5>Praelatus, seu bonus seu malus, piis nocere non valet.</H5>
<P>Bonus si fuerit qui tibi praeest, nutritor tuus est: malus si fuerit, tentator tuus est. Et nutrimenta libenter accipe, et in tentatione approbare. Esto aurum. Attende mundum istum tamquam fornacem aurificis: in uno angusto loco tria sunt, aurum, palea, ignis. Ad illa duo ignis apponitur, palea uritur, aurum purgatur. Cessit nescio quis minis, et adductus est ad idolium: vae mihi, quia paleam plango, cinerem video. Alius non cessit minis, non cessit tortoribus; adductus ad iudicem, stetit in confessione sua, non est flexus ad idolum: quid facit flamma? Nonne aurum purgat? State in Domino, fratres <A HREF="#N34" STYLE="text-decoration: none;"><SUP>34</SUP></A>: potentior est qui vocavit vos. Minas impiorum ne timueritis. Inimicos patimini; habetis pro quibus oretis; prorsus non vos terreant. Haec est sanitas, haurite hinc in isto convivio: hic bibite, unde satiemini, non illic, unde insaniatis. State in Domino. Argentei estis, aurum eritis. Ista similitudo non a nobis est, de divina Scriptura est. Legistis, audistis: Sicut aurum in fornace probavit illos; et sicut holocausti hostiam accepit illos <A HREF="#N35" STYLE="text-decoration: none;"><SUP>35</SUP></A>. Ecce quid eritis ad thesauros Dei. Estote divites de Deo: non eum facturi divitem, sed de illo futuri divites. Impleat vos, aliud non admittatis ad cor vestrum.</P>
<H5>Observantia potestatum ordinata.</H5>
<P>Numquid in superbiam vos erigimus, aut dicimus vobis ut adversus potestates ordinatas contemptores sitis? Non hoc dicimus. Qui et hinc aegrotatis, tangite et hinc fimbriam illam vestimenti. Ipse dicit Apostolus: Omnis anima potestatibus sublimioribus subdita sit: non est enim potestas nisi a Deo. Quae autem sunt, a Deo ordinatae sunt. Qui autem resistit potestati, Dei ordinationi resistit <A HREF="#N36" STYLE="text-decoration: none;"><SUP>36</SUP></A>. Sed quid, si illud iubeat, quod non debes facere? Hic sane contemne potestatem, timendo potestatem. Ipsos humanarum rerum gradus advertite. Si aliquid iusserit curator, nonne faciendum est? Tamen si contra proconsulem iubeat, non utique contemnis potestatem, sed eligis maiori servire. Nec hinc debet minor irasci, si maior praelatus est. Rursum si aliquid ipse proconsul iubeat, et aliud iubeat imperator, numquid dubitatur isto contempto illi esse serviendum? Ergo si aliud imperator, et aliud Deus, quid iudicatis? Solve tributum, esto mihi in obsequium. Recte, sed non in idolio. In idolio prohibet. Quis prohibet? Maior potestas. Da veniam: tu carcerem, ille gehennam minatur. Hinc iam tibi assumenda est fides tua tamquam scutum, in quo possis omnia ignita iacula inimici exstinguere <A HREF="#N37" STYLE="text-decoration: none;"><SUP>37</SUP></A>.</P>
<H5>Dolus potentis mali novaculae comparatur.</H5>
<P>Sed insidiatur contra te potens, et molitur contra te potens: acuit novaculam unde capillos radat, non unde caput incidat. Quod dixi, modo audistis in Psalmo: Sicut novacula acuta fecisti dolum <A HREF="#N38" STYLE="text-decoration: none;"><SUP>38</SUP></A>. Quare dolum potentis mali novaculae comparavit? Quia non admittitur, nisi ad superflua nostra. Sicut capilli in corpore nostro tamquam superflui videntur, et sine detrimento carnis raduntur; sic quidquid potest tibi facere iratus potens, inter superflua tua numera. Tollit paupertatem tuam: numquid tollit divitias tuas? Paupertas tua, divitiae tuae in corde tuo. Superflua tua potuit tollere, damno potuit afficere, permissus et usque ad laedendum corpus. Etiam ista vita, cogitantibus aliam vitam; ista, inquam, vita inter superflua deputanda est. Nam et martyres contempserunt illam. Non vitam perdiderunt, sed vitam acquisierunt.</P>
<H5>Piorum securitas sub Dei praesidio.</H5>
<P>Certi estote, fratres, inimicos non admitti adversus fideles, nisi quantum prodest tentandis et probandis fidelibus. Certi estote, fratres, nemo aliud dicat. Omnem curam vestram super Dominum mittite, prorsus vos ipsos totos proicite in illum. Non se subducit, ut cadatis. Ille qui nos creavit, et de ipsis capillis nostris securitatem nobis dedit. Amen dico vobis, inquit, et capilli capitis vestri omnes numerati sunt <A HREF="#N39" STYLE="text-decoration: none;"><SUP>39</SUP></A>. Capilli nostri numerati sunt Deo: quanto magis mores nostri, cui sic noti sunt capilli nostri? Videte, quia minima nostra non contemnit Deus. Nam si contemneret, nec crearet. Nam et capillos nostros ipse utique creavit, et numeratos habet. Sed modo cum sint, inquis, forte peribunt. Et hinc audi vocem eius: Amen dico vobis, capillus capitis vestri non peribit <A HREF="#N40" STYLE="text-decoration: none;"><SUP>40</SUP></A>. Quid times hominem, o homo in sinu Dei positus? Tu de illius sinu noli cadere: quidquid ibi passus fueris, ad salutem valebit, non ad perniciem. Laniatus membrorum martyres pertulerunt, et timent Christiani iniurias temporum Christianorum? Qui tibi facit iniuriam modo, timens facit. Non dicit aperte, Veni ad idolum: non dicit aperte, Veni ad aras meas, ibi convivare. Et si dixerit, et nolueris, hoc conqueratur, hoc in postulationem, hoc in querimoniam deponat: Noluit venire ad aras meas, noluit venire ad templum quod veneror. Hoc dicat. Non audet dicere: sed alia machinatur dolose. Para capillos, novaculam acuit: ablaturus est superflua tua, rasurus quidquid relicturus es. Tollat quidquid permanebit, si potest. Quid tulit potens nocens? quid magnum tulit? Quod fur, quod effractor; ut multum saeviat, quod latro. Si et ad ipsum corpus occidendum permissus fuerit, quid tollit nisi quod latro? Honoravi, cum dixi: Latro. Nam qualiscumque latro, homo est. Quod febris, quod scorpius, quod fungus malus. Ista tota potentia saevientium est, facere quod fungus. Manducant homines fungum malum, et moriuntur. Ecce in qua fragilitate est vita humana: quam quandoque relicturus es, noli pro illa sic pugnare, ut tu relinquaris.</P>
<H5>Vita aeterna laboris merces.</H5>
<P>Vita nostra Christus est: Christum attende. Pati venit, sed et glorificari; contemni, sed etiam exaltari; mori, sed etiam resurgere. Opus te terret, mercedem vide. Quare vis pervenire delicatus ad eam rem, ad quam non perducit nisi labor? Sed times ne perdas argentum tuum; quia ad argentum tuum cum magno labore pervenisti. Si ad argentum quod quandoque vel moriens amissurus es, non pervenisti sine labore; ad vitam aeternam sine labore vis pervenire? Carior sit tibi illa, ad quam post omnes labores sic pervenies, ut nunquam amittas. Si hoc tibi charum est, ad quod post omnes labores sic pervenisti, ut aliquando amissurus sis; quanto magis illa perpetua desiderare debemus?</P>
<H5>Idola, nisi legitima potestas detur, non frangenda.</H5>
<P>Verbis ipsorum ne credatis, nec timeatis. Hostes nos dicunt idolorum suorum. Sic praestet Deus, et det omnia in potestate, quomodo dedit quod fractum est. Hoc enim dicimus Caritati vestrae, ne faciatis ista, quando in potestate vestra non est, ut faciatis illud. Pravorum hominum est, furiosorum Circumcellionum, et ubi potestatem non habent saevire, et velle mori properant sine causa. Audistis quae vobis legimus, omnes qui nuper in Mappalibus adfuistis. Cum data vobis fuerit terra in potestatem (prius ait, in potestatem, et sic dixit quae facienda sunt), aras eorum, inquit, destruetis, lucos eorum comminuetis, et omnes titulos eorum confringetis <A HREF="#N41" STYLE="text-decoration: none;"><SUP>41</SUP></A>. Cum acceperitis potestatem, hoc facite. Ubi nobis non est data potestas, non facimus; ubi data est, non praetermittimus. Multi pagani habent istas abominationes in fundis suis: numquid accedimus, et confringimus? Prius enim agimus, ut idola in eorum corde frangamus. Quando christiani et ipsi facti fuerint, aut invitant nos ad tam bonum opus, aut praeveniunt nos. Modo orandum est pro illis, non irascendum illis. Si movet dolor magnus, adversum Christianos movet, adversum fratres nostros movet, qui sic volunt intrare in ecclesiam, ut hic corpus habeant, alibi cor. Totum intus esse debet. Si intus est quod videt homo, quare foris est quod videt Deus?</P>
<H5>Idololatrarum iniustae querimoniae.</H5>
<P>Sciatis autem, carissimi, murmura illorum coniungere se cum haereticis, cum Iudaeis. Haeretici, Iudaei et Pagani unitatem fecerunt contra unitatem. Quia contigit ut in aliquibus locis disciplinam acciperent Iudaei propter improbitates suas; criminantur, et suspicantur, aut fingunt, quia talia de illis semper quaeramus. Quia contigit ut alicubi haeretici poenas darent legibus pro impietate et furore violentiarum suarum; iam dicunt nos per omnia quaerere aliquam incommoditatem ipsorum ad perniciem. Rursus quia contra Paganos placuit ut leges ferrentur, imo pro Paganis, si sapiant - sicut enim pueris insensatis ad lutum ludentibus, et manus inquinantibus, paedagogus cum venit severus, lutum de manu excutit, codicem porrigit - ita voluit Deus per principes subditos sibi terrere corda insensata puerilia, ut abiciant lutum de manibus, et aliquid utile faciant. Quid est utile de manibus? Frange esurienti panem tuum, et egenum sine tecto induc in domum tuam <A HREF="#N42" STYLE="text-decoration: none;"><SUP>42</SUP></A>. Et tamen pueri evadunt ab oculis paedagogi, et redeunt ad lutum furtim; et quando inveniuntur, abscondunt manus, ne videantur; quia ergo voluit Deus, putant nos ubicumque quaerere idola; quae cum invenerimus, in omnibus locis frangere. Quare? Non ante nos sunt loca, in quibus sunt? Aut vere ignoramus ubi sint ista? Et tamen non facimus: quia non dedit in potestatem Deus. Quando dat Deus in potestatem? Quando christianus erit cuius res est. Modo factum voluit cuius res est. Si nollet ipsum locum dare Ecclesiae, et tantum iuberet in re sua non esse idola; puto quia debuit summa devotione fieri, ut a Christianis adiuvaretur absens christiana anima, quae in terra vult Deo gratias agere, non vult ibi aliquid esse in contumeliam Dei. Huc accedit, quia Ecclesiae dedit ipsa loca. Et in re Ecclesiae idola futura erant? Fratres, ecce quid displicet Paganis. Parum est illis quia de villis ipsorum non illa tollimus, non illa frangimus: et in nostris volunt ea servari. Contra idola praedicamus, de cordibus illa tollimus: sumus persecutores idolorum: profitemur. Numquid servatores? Non facio ubi non possum; non facio ubi conqueritur dominus rei: ubi autem vult fieri, et gratias agit; reus ero; si non fecero.</P>

<hr>



<P> </P>
<P><FONT COLOR="#0000ff"><A NAME="N1">1</A> - Mt 8, 8.</P>
<P><FONT COLOR="#0000ff"><A NAME="N2">2</A> - Cf. Lc 7, 36.</P>
<P><FONT COLOR="#0000ff"><A NAME="N3">3</A> - Cf. Mt 8, 20; Lc 9, 58.</P>
<P><FONT COLOR="#0000ff"><A NAME="N4">4</A> - Mt 8, 19-20; Lc 9, 57-58.</P>
<P><FONT COLOR="#0000ff"><A NAME="N5">5</A> - Lc 9, 59; Mt 8, 21.</P>
<P><FONT COLOR="#0000ff"><A NAME="N6">6</A> - Mt 8, 22; Lc 9, 60.</P>
<P><FONT COLOR="#0000ff"><A NAME="N7">7</A> - Cf. Lc 7, 36.</P>
<P><FONT COLOR="#0000ff"><A NAME="N8">8</A> - Lc 19, 6.</P>
<P><FONT COLOR="#0000ff"><A NAME="N9">9</A> - Mt 8, 8.</P>
<P><FONT COLOR="#0000ff"><A NAME="N10">10</A> - Mt 8, 10.</P>
<P><FONT COLOR="#0000ff"><A NAME="N11">11</A> - Cf. Mt 15, 24.</P>
<P><FONT COLOR="#0000ff"><A NAME="N12">12</A> - Mt 8, 9.</P>
<P><FONT COLOR="#0000ff"><A NAME="N13">13</A> - Ps 17, 45.</P>
<P><FONT COLOR="#0000ff"><A NAME="N14">14</A> - Lc 8, 45.</P>
<P><FONT COLOR="#0000ff"><A NAME="N15">15</A> - Lc 8, 45.</P>
<P><FONT COLOR="#0000ff"><A NAME="N16">16</A> - Col 1, 24.</P>
<P><FONT COLOR="#0000ff"><A NAME="N17">17</A> - 1 Cor 12, 27.</P>
<P><FONT COLOR="#0000ff"><A NAME="N18">18</A> - Mt 8, 11-12</P>
<P><FONT COLOR="#0000ff"><A NAME="N19">19</A> - 1 Cor 15, 9.</P>
<P><FONT COLOR="#0000ff"><A NAME="N20">20</A> - 1 Cor 4, 11.</P>
<P><FONT COLOR="#0000ff"><A NAME="N21">21</A> - 1 Cor 8, 10-11.</P>
<P><FONT COLOR="#0000ff"><A NAME="N22">22</A> - 1 Cor 8, 11.</P>
<P><FONT COLOR="#0000ff"><A NAME="N23">23</A> - 1 Cor 8, 12.</P>
<P><FONT COLOR="#0000ff"><A NAME="N24">24</A> - Ps 44, 11.</P>
<P><FONT COLOR="#0000ff"><A NAME="N25">25</A> - Ps 44, 12.</P>
<P><FONT COLOR="#0000ff"><A NAME="N26">26</A> - 1 Cor 8, 12.</P>
<P><FONT COLOR="#0000ff"><A NAME="N27">27</A> - Cf. Apoc 22, 19.</P>
<P><FONT COLOR="#0000ff"><A NAME="N28">28</A> - 1 Cor 8, 11.</P>
<P><FONT COLOR="#0000ff"><A NAME="N29">29</A> - Cf. 1 Cor 15, 33.</P>
<P><FONT COLOR="#0000ff"><A NAME="N30">30</A> - 1 Cor 8, 10.</P>
<P><FONT COLOR="#0000ff"><A NAME="N31">31</A> - Rom 9, 5.</P>
<P><FONT COLOR="#0000ff"><A NAME="N32">32</A> - 1 Cor 10, 20.</P>
<P><FONT COLOR="#0000ff"><A NAME="N33">33</A> - 1 Cor 5, 12.</P>
<P><FONT COLOR="#0000ff"><A NAME="N34">34</A> - Cf. Phil 4, 1.</P>
<P><FONT COLOR="#0000ff"><A NAME="N35">35</A> - Sap 3, 6.</P>
<P><FONT COLOR="#0000ff"><A NAME="N36">36</A> - Rom 13, 1-2.</P>
<P><FONT COLOR="#0000ff"><A NAME="N37">37</A> - Cf. Eph 6, 16.</P>
<P><FONT COLOR="#0000ff"><A NAME="N38">38</A> - Ps 51, 4.</P>
<P><FONT COLOR="#0000ff"><A NAME="N39">39</A> - Mt 10, 30.</P>
<P><FONT COLOR="#0000ff"><A NAME="N40">40</A> - Lc 21, 18.</P>
<P><FONT COLOR="#0000ff"><A NAME="N41">41</A> - Deut 7, 15; 12, 3-9.</P>
<P><FONT COLOR="#0000ff"><A NAME="N42">42</A> - Is 58, 7.</P>

