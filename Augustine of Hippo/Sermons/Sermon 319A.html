

<H3 ALIGN="CENTER">SERMO 319/A</H3>
<P ALIGN="CENTER"><B>D<FONT SIZE=2>E MARTYRE </FONT>S<FONT SIZE=2>TEPHANO</FONT></B></P><H5>Qui in Christo proficiunt gaudium et corona nostra.</H5>
<P ALIGN="JUSTIFY"><B><A NAME="D_459_001_000">1.</A> </B>Sane cura nostra aedificatio vestra est, et gaudium nostrum salus vestra: salus et temporalis et sempiterna. <I>Promissionem enim habemus</I>, sicut dixit Apostolus, <I>vitae praesentis et futurae&nbsp;</I><A HREF="#N1"><U><SUP><FONT SIZE=2 COLOR="#0000ff">1</FONT></SUP></U></A><I>.</I> Sed salutem praesentem donat Deus et hominibus et pecoribus, donat Deus et bonis et malis; hanc salutem temporalem pro aeterna salute martyres contempserunt. Gaudetis sine dubio de nostra; et nos in Christo de vestra salute gaudemus. Sed satagite ut etiam in illo die vobiscum gaudeamus; quia quod ait Apostolus pro sua dispensatione tam magna et ampla, ut eius vix vestigia consectemur, hoc est quod nobis loquebatur, quos aedificabat, et dicebat: <I>Gaudium meum et corona mea&nbsp;</I><A HREF="#N2"><U><SUP><FONT SIZE=2 COLOR="#0000ff">2</FONT></SUP></U></A> vos estis. Quicumque ergo in Christo proficiunt de laboribus nostris, gaudium sunt et corona nostra: quia nostrum est fideliter dispensare, non nostram sed dominicam pecuniam; vestrum est cum cura et sollicitudine magna suscipere. Ego enim possum esse dator, non exactor; et dator non quasi meae rei, sed Dei; unde et ego vivo: quia ad unam domum magnam omnes pertinemus, unum patremfamilias omnes habemus. Cellarium amplum habet, unde et nos et vos vivere possimus. Tantum eum rogemus, ut fastidium detergat; prius donet esuriem, et sic porrigat panem. Unde vivo, inde dico; unde pascor, hoc ministro. Nam vobiscum pauper sum; divitiae communes, Dominus noster. Vita omnium nostrum beata est et aeterna. Ergo: <I>Qui</I> <I>gloriatur, in Domino glorietur&nbsp;</I><A HREF="#N3"><U><SUP><FONT SIZE=2 COLOR="#0000ff">3</FONT></SUP></U></A>.</P>

<hr>



<P ALIGN="JUSTIFY">&nbsp;</P>
<P ALIGN="JUSTIFY"><FONT COLOR="#0000ff"><A NAME="N1">1</A></FONT> - Cf. 1 Tim 4, 8.</P>
<P ALIGN="JUSTIFY"><FONT COLOR="#0000ff"><A NAME="N2">2</A></FONT> - Phil 4, 1.</P>
<P ALIGN="JUSTIFY"><FONT COLOR="#0000ff"><A NAME="N3">3</A></FONT> - 1 Cor 1, 31.</P>

