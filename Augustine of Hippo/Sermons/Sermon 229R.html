

<H3 ALIGN="CENTER">SERMO 229/R</H3>
<P ALIGN="CENTER"><B>EX SERMONIBUS OCTAVARUM PASCHAE</P>
<P ALIGN="CENTER">FRAGMENTUM</B></P>
<H5>Lux et firmamentum allegorice enarrantur.</H5>
<P>1. Lucis nomine per allegoriam omnes iustos atque fideles appellatos intellegimus, sicut dicit Apostolus: Fuistis aliquando tenebrae, nunc autem lux in Domino <A HREF="#N1"><SUP>1</SUP></A>. Sed lux ista facta est. Erat autem lumen verum, quod illuminat omnem hominem venientem in hunc mundum <A HREF="#N2"><SUP>2</SUP></A>, quod non est factum, sed natum de Deo. Lux illa non est facta, et per non factam facta est ista. Sic et firmamentum: quomodo a lucente Deo facta est lux, sic a firmo Deo factum est firmamentum. Et invenimus firmamentum in Ecclesia oportere intellegi auctoritatem divinarum Scripturarum; et ideo prius lux, postea firmamentum; quia Scriptura per homines iustos facta est, et nisi prius iustificarentur, ut lux essent, Scriptura propagari non posset, ut firmamentum fieret inter aquas et aquas <A HREF="#N3"><SUP>3</SUP></A>, medium inter populos hominum inferiores et populos angelorum superiores. Quare? Quia angeli non desiderant de Scripturis proficere, ideo non sunt sub firmamento, sub auctoritate Scripturarum; quia illi speciem divinitatis et sapientiae contemplantur. Nos autem merito sub firmamento sumus, quibus voluntas Dei per auctoritatem Scripturarum aperitur.</P>


<hr>



<P> </P>
<P><FONT COLOR="#0000ff"><A NAME="N1">1</A> - Eph 5, 8.</P>
<P><FONT COLOR="#0000ff"><A NAME="N2">2</A> - Io 1, 9.</P>
<P><FONT COLOR="#0000ff"><A NAME="N3">3</A> - Cf. Gen 1, 1-7.</P>

