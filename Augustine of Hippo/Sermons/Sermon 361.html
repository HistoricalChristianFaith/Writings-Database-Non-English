

<H3 ALIGN="CENTER">SERMO 361</H3>
<P> </P>
<P ALIGN="CENTER"><B>DE RESURRECTIONE MORTUORUM </B></P><P ALIGN="CENTER"> </P>
<H5>Exordium disputationis a quibusdam Apostoli verbis sumitur.</H5>
<P>Animadvertimus, cum Apostoli Epistola legeretur, laudabilem motum fidei caritatisque vestrae, quemadmodum exhorrueritis homines, qui putantes hanc solam esse vitam, quam cum pecoribus habemus communem, post mortem autem finiri totum quod est hominis, nec esse spem ullam vitae alterius melioris, pruritum malarum aurium corrumpentes, dicunt: Manducemus et bibamus; cras enim morimur <A HREF="#N1" STYLE="text-decoration: none;"><SUP>1</SUP></A>. Hinc ergo sumatur nostrae disputationis exordium, et hic sit nostri velut cardo sermonis, quo cetera, quae Dominus suggerere dignatus fuerit, referantur.</P>
<H5>Quaestiones disputandae proponuntur.</H5>
<P>Spes enim nostra est resurrectio mortuorum; fides nostra est resurrectio mortuorum. Caritas etiam nostra est, quam praedicatio rerum quae nondum videntur inflammat, et accendit desiderio, cuius magnitudine fiant corda nostra capacia beatitudinis quae ventura promittitur, quamdiu creditur quod nondum videtur: caritas ergo etiam ipsa nostra, nec circa temporalia haec et visibilia debet occupari, ut tale aliquid nos habituros in resurrectione speremus, quale modo, si contemnimus, melius vivimus melioresque sumus, carnales videlicet voluptates atque delicias. Sublata itaque fide resurrectionis mortuorum, omnis intercidit doctrina christiana. Fundata vero fide resurrectionis mortuorum, non continuo securitas est de animo christiano, nisi distinguatur vita illa quae futura est, ab ista quae transit. Itaque sic proponendum est: Si non resurgent mortui, nulla spes nobis est futurae vitae; si autem resurgent mortui, erit quidem vita futura; sed secunda quaestio est, qualis erit. Prima itaque disputatio est, utrum futura sit resurrectio mortuorum; secunda vero disputatio est, qualis futura est in resurrectione vita sanctorum.</P>
<H5>Qui dicunt mortuos non resurgere, christiani non sunt.</H5>
<P>Qui ergo dicunt mortuos non resurgere, Christiani non sunt: qui vero putant mortuos cum resurrexerint, carnaliter esse victuros, carnales Christiani sunt. Quidquid ergo disputationis est adversus opinionem eorum qui resurrectionem mortuorum negant, adversus eos est qui foris sunt, ex quorum numero non hic arbitror adesse aliquem. Unde superflua videri potest nostra dissertio, si fuerit immorata, ut docere conemur resurgere mortuos. Auctoritatis enim pondere christianus ducendus est, qui iam Christo credidit, qui nullo modo putat mentiri Apostolum. Sufficit ergo ut iste audiat: Si mortui non resurgunt, inanis est praedicatio nostra, inanis est et fides vestra <A HREF="#N2" STYLE="text-decoration: none;"><SUP>2</SUP></A>. Si mortui, inquit, non resurgunt, neque Christus resurrexit <A HREF="#N3" STYLE="text-decoration: none;"><SUP>3</SUP></A>. Si autem Christus resurrexit, in quo salus est Christianorum, non utique impossibile est resurgere mortuos: quoniam ille qui suscitavit Filium suum, et ille qui suscitavit carnem suam, cetero corpori, quod est Ecclesia, in capite demonstravit exemplum. Poterat ergo esse superflua disputatio de resurrectione mortuorum, ut iam susciperemus eam quam inter se Christiani solent habere, cum resurrexerimus quales erimus, quemadmodum vivemus, quae erunt negotia nostra, eruntne aliqua, aut nulla: si nulla erunt, desidiose victuri sumus nihil agendo; aut si aliquid agemus, quid agemus: deinde, manducaturi et bibituri sumus, coniunctiones marium feminarumque futurae sunt, an aliqua simplex et incorrupta vita communis; et si ita est, qualis erit ipsa vita, qualis motus, qualis figura ipsorum corporum. Istae disputationes Christianorum sunt, salva fide resurrectionis.</P>
<H5>Sollecitudo de nimis carnalibus fratribus in quaestione immorari cogit.</H5>
<P>Ad hanc ergo disputationem, quantum vel suscipi vel promi per homines hominibus potest, quales vel nos sumus, vel vos estis, iam iamque transirem, nisi me in illa quaestione, ubi quaeritur, utrum omnino resurgant mortui, aliquantulum immorari cogeret sollicitudo quaedam de nimis carnalibus fratribus nostris et prope paganis. Nam neminem hic paganum nunc esse arbitror, sed omnes Christianos. Pagani vero et irrisores resurrectionis quotidie in auribus Christianorum immurmurare non cessant: Manducemus et bibamus; cras enim morimur <A HREF="#N4" STYLE="text-decoration: none;"><SUP>4</SUP></A>. Et quod dixit Apostolus, subinferens sollicitudinem suam et subiungens huic sententiae: Corrumpunt mores bonos colloquia mala <A HREF="#N5" STYLE="text-decoration: none;"><SUP>5</SUP></A>; metuentes ista mala et sollicitudinem gerentes pro infirmis, non solum paterna, sed etiam materna quadam caritate, etiam hinc dicemus aliquid, quantum forte sufficiat Christianis, quia hodierno die hos omnes qui convenerunt devotio circa Scripturas maior adduxit. Neque enim diei alicuius festi solemnitas ad ecclesiam Dei etiam turbas theatricas convocavit. Solent enim quidam non de pietate, sed de solemnitate concurrere. Haec consideratio fecit ut primo dicamus de resurrectione mortuorum; et deinde, si copiam Dominus dederit, qualis sit postea vita futura iustorum.</P>
<H5>In eos qui sic vivere hic decernunt quasi post mortem nihil supersit.</H5>
<P>Timeo, inquit Apostolus, ne sicut serpens Evam seduxit astutia sua, sic et vestrae mentes corrumpantur a castitate quae est in Christo <A HREF="#N6" STYLE="text-decoration: none;"><SUP>6</SUP></A>. Horum autem mentes corrumpunt illa colloquia: Manducemus et bibamus; cras enim morimur <A HREF="#N7" STYLE="text-decoration: none;"><SUP>7</SUP></A>. Qui haec amant, qui haec sectantur, qui solam esse vitam istam arbitrantur, qui nihil de cetero sperant, qui Deum aut non rogant, aut propter hoc rogant, quibus onerosus est sermo diligentiae, audiant nos cum magna tristitia ista dicentes. Manducare volunt et bibere; cras enim moriuntur. Utinam vere cogitarent se cras esse morituros. Quis enim tam demens atque perversus est, quis tam hostis animae suae, qui crastino die moriturus non cogitet finita esse omnia propter quae laborat? Sic enim scriptum est: In illo die perient omnes cogitationes eius <A HREF="#N8" STYLE="text-decoration: none;"><SUP>8</SUP></A>. Etsi homines propter eos quos hic relinquunt, testamenti curam gerunt imminente die mortis suae; quanto magis debent de anima sua aliqud cogitare? Cogitat homo quos relinquat, et se qui haec omnia relinquit non cogitat? Ecce habebunt filii tui quod dimittis, tu nihil habebis, et tota cogitatio tua in eo consumitur qua peregrini post te transeant, non quo transeuntes perveniant. Utinam ergo esset cogitatio de morte. Sed cum efferuntur mortui, cogitatur mors, et dicitur: Vae misero! talis fuit, heri ambulabat; aut: ante septem dies illum vidi, illud atque illud mecum locutus est; nihil est homo. Murmurant ista. Sed forte cum mortuus plangitur, cum funus curatur, cum exsequiae praeparantur, cum effertur, cum itur, cum sepelitur, viget iste sermo: sepulto autem mortuo, etiam talis cogitatio sepelitur. Redeunt illae curae mortiferae, obliviscitur quem deduxerit, de successione cogitat decessurus; reditur ad fraudes, ad rapinas, ad periuria, ad vinolentiam, ad infinitas corporis voluptates, non dico, cum exhaustae fuerint, perituras, sed cum hauriuntur pereuntes; et, quod est perniciosius, de sepulto mortuo argumentum sepeliendi cordis assumitur, et dicitur: Manducemus et bibamus; cras enim morimur.</P>
<H5>In eos qui obiciunt neminem a mortuis redisse.</H5>
<P>Irrident etiam fidem asserentium resurrecturos esse mortuos, dicentes sibi: Ecce iste positus est in sepulcro, audiatur vox illius. Sed huius non potest: patris mei vocem audiam, avi mei, proavi mei. Quis inde surrexit? Quis indicavit quid agatur apud inferos? Bene nobis faciamus, cum vivimus: cum autem mortui fuerimus, etiamsi parentes nostri, aut cari, aut propinqui afferant ad sepulcra nostra, sibi afferent qui vivunt, non nobis mortuis. Et haec quidem irrisit etiam Scriptura, dicens de quibusdam bona praesentia non sentientibus: Tamquam si epulas, inquit, mortuo circumponas <A HREF="#N9" STYLE="text-decoration: none;"><SUP>9</SUP></A>; et manifestum est hoc ad mortuos non pertinere, et consuetudinem hanc esse Paganorum, non venire de propagine illa et vena iustitiae patrum nostrorum Patriarcharum, quibus exsequias celebratas esse legimus, parentatum esse non legimus. Hoc etiam in moribus Iudaeorum animadverti potest: non enim tenuerunt inde virtutis frugem, sed tamen tenuerunt in quibusdam solemnitatibus consuetudinis vetustatem. Et quod obiciunt quidam de Scripturis: Frange panem tuum, et effunde vinum tuum super sepulcra iustorum, et ne tradas eum iniustis <A HREF="#N10" STYLE="text-decoration: none;"><SUP>10</SUP></A>; non est quidem de hoc disserendum, sed tamen posse dico intellegere fideles quod dictum est. Nam quemadmodum ista fideles faciant religiose erga memorias suorum notum est fidelibus; et quia non sunt ista exhibenda iniustis, id est, infidelibus, quia: Iustus ex fide vivit <A HREF="#N11" STYLE="text-decoration: none;"><SUP>11</SUP></A>, etiam hoc fidelibus notum est. Nemo ergo quaerat de medicina vulnus, et de Scripturis conetur torquere vinculum, unde laqueum mortis iniciat animae suae. Manifestum est quemadmodum illud intellegatur, et aperta atque salubris est haec celebratio Christianorum.</P>
<H5>Fides nostra excitanda.</H5>
<P>Illud ergo, ut coeperam dicere, videamus, propter homines immurmurantes in aures infirmorum: Manducemus et bibamus; cras enim morimur <A HREF="#N12" STYLE="text-decoration: none;"><SUP>12</SUP></A>; quia dicunt: Nullus inde resurrexit, non audivi vocem cuiusquam, ex quo ibi positus est avus meus, ex quo atavus, ex quo pater; nullius audivi vocem. Respondete, Christiani, si Christiani estis: ne forte cum vultis in populis inebriari, pigeat vos corruptoribus respondere. Habetis quid respondeatis; sed fluctuatis concupiscentia voluptatum, et vultis ingurgitari et vivi sepeliri. Surgit cupiditas ebrietatis, et quasi fluctus quidam irruit in animam, attractus flatu male suadentis. Tempestatem ergo magnam pateris, non vis respondere corruptori, cum faves propinatori; sed fluctus concupiscentiae nimis erigitur, et obruere vult tamquam navem cor tuum. Christiane, dormit in navi tua Christus: excita illum; iubebit tempestatibus ut omnia tranquillentur <A HREF="#N13" STYLE="text-decoration: none;"><SUP>13</SUP></A>. Illo enim tempore, quando discipuli in navi fluctuabant Christo dormiente, significaverunt fluctuare Christianos christiana fide dormiente. Vides enim quid dicit Apostolus: Habitare, inquit, Christum per fidem in cordibus vestris <A HREF="#N14" STYLE="text-decoration: none;"><SUP>14</SUP></A>. Secundum enim praesentiam pulchritudinis et divinitatis suae semper cum Patre est; secundum praesentiam corporalem iam supra caelos ad dexteram Patris est; secundum praesentiam vero fidei in omnibus Christianis est. Et ideo ergo fluctuas, quia Christus dormit: hoc est, ideo concupiscentias illas, quae excitantur flatibus male suadentium, non superas, quia fides dormit. Quid est, fides dormit? Sopita est. Quid est, sopita est? Oblitus es eam. Quid ergo est excitare Christum? Excitare fidem, reminisci quod credidisti. Ergo recordare fidem tuam, excita Christum: ipsa fides tua iubebit fluctibus, quibus turbaris, et ventis perversa suadentium: statim discedent, statim omnia conquiescent; quia etsi non desistit malus suasor loqui, iam non commovet navem, non fluctum excitat, non mergit vehiculum quo portaris.</P>
<H5>Quibus testimoniis fides sit confirmata.</H5>
<P><A NAME="D_526_007_008">7. 8.</A> Quid ergo facis excitans Christum? Quid tibi dixerat malus ille sermocinator? Quid dixerat ille corruptor, corrumpens bonos mores per colloquia mala? quid dixerat? Certe hoc dixerat: Nemo inde reversus est, non audivi patrem meum, non avum meum; redeat inde aliquis, dicat quid illic agitur.</P>
<P>Tu iam excitato Christo in navi tua, recolens fidem tuam, responde illi, et dic: Stulte, si pater tuus resurgeret, crederes; Dominus omnium resurrexit, et non credis? Unde enim ita voluit mori et resurgere, nisi ut omnes uni crederemus, ne a multis deciperemur? Et quid faceret pater tuus, si resurgeret et loqueretur, iterum moriturus? Attende cum quanta ille potestate resurrexerit, qui iam non moritur, et mors ei ultra non dominabitur <A HREF="#N15" STYLE="text-decoration: none;"><SUP>15</SUP></A>. Ostendit se ipsum discipulis et fidelibus suis: contrectata est soliditas corporis, cum parum esset quibusdam videre quod meminerant, nisi etiam tangerent quod videbant. Confirmata fides est, non solum in cordibus, sed etiam in oculis hominum. Ascendit ille, qui haec demonstravit, in caelum, misit Spiritum Sanctum discipulis suis, praedicatum est Evangelium. Si mentimur haec, interroga orbem terrarum. Multa quae promissa sunt, facta sunt; multa quae sperabantur, impleta sunt; in fide christiana totus orbis viget. Non audent Christi resurrectioni detrahere, nec illi qui nondum Christo crediderunt. Testimonium in caelo, testimonium in terra; testimonium ab Angelis, testimonium ab inferis. Quid remansit, quod non clamet? Et tu dicis: Manducemus et bibamus; cras enim morimur! <A HREF="#N16" STYLE="text-decoration: none;"><SUP>16</SUP></A>.</P>
<P><A NAME="D_526_008_009">8. 9.</A> Sed tristis factus es de sepulto carissimo tuo, quia non statim audisti vocem eius. Vivebat, mortuus est; manducabat, iam non manducat; sentiebat, iam non sentit; non interest gaudiis et laetitiae vivorum.</P>
<H5>Exemplum resurrectionis a semine ductum.</H5>
<P>Numquid plangeres semen, quando arares? Si ergo esset quisquam ita rerum imperitus, qui quando effertur semen in agrum, et in terram mittitur, et fracta gleba sepelitur; si ergo esset quisquam ignarus rerum etiam prope futurarum, qui plangeret triticum, quia meminisset aestatis, et cogitaret apud se dicens: Hoc frumentum, quod modo sepultum est, quanto labore messum, apportatum, trituratum, purgatum, servabatur in horreo, videbamus eius decorem, et gratulabamur; modo ablatum est ab oculis nostris; terram exaratam video, frumentum vero nec in horreo, nec hic cerno: frumentum quasi mortuum atque sepultum lugubriter plangeret, fleret ubertim, attendens glebas et terram, messem autem non videns: quomodo irrideretur a quibuslibet indoctis, sed in illa re non indoctis; imperitis quidem aliarum rerum, peritis autem illius rei quam plangeret ille deformiter imperitus? Et quid ei dicerent illi qui scirent, si forte propterea ipse plangebat, quia nihil horum sciebat? Noli esse tristis; hoc quod sepelivimus certe iam non est in horreo, non est in manibus nostris: veniemus ad agrum hunc, et delectabit te videre speciem segetis, ubi nunc plangis nuditatem arationis. Ille qui noverat quid esset de frumento venturum, et in ipsa aratione gauderet: ille vero incredulus vel potius insipiens, et, ut verius dicam, inexpertus plangeret quidem forsitan primo, sed experto credens consolatus abscederet, et futuram messem cum experto speraret.</P>
<H5>Omnis creatura resurrectionem testatur.</H5>
<P>Sed solent videri per annos singulos messes: generis autem humani una ultima in fine saeculi messis assurget. Ostendi nunc oculis non potest: sed de uno principali grano datum est experimentum. Dicit ipse Dominus: Si granum sic manserit, et non mortificatum fuerit, solum manebit <A HREF="#N17" STYLE="text-decoration: none;"><SUP>17</SUP></A>, dicens de sua mortificatione, quia multiplex futura est in illum credentium resurrectio. Exemplum datum est de uno grano, sed tale exemplum cui crederent omnes qui grana esse vellent. Quamquam et omnis creatura loquitur resurrectionem, si surdi non sumus: unde conicere debemus quid in fine semel de genere humano facturus est Deus, cum tot similia quotidie videamus. Resurrectio Christianorum semel erit, somnus animalium et evigilatio quotidiana est. Dormire, morti simile est: evigilare, resurrectioni simile est. Ex hoc quod quotidie fit, crede quod semel futurum est. Luna per omnes menses nascitur, crescit, perficitur, minuitur, consumitur, innovatur. Quod in luna per menses, hoc in resurrectione semel in toto tempore. Quomodo id quod de dormientibus quotidie, hoc de luna per singulos menses. Unde abeunt, unde redeunt frondes arboribus? in quae secreta discedunt, de quibus secretis adveniunt? Hiems est, certe nunc arbores arentibus similes verno tempore virescunt. Nunc primum factum est, an et praeterito anno ita fuit? Immo et praeterito sic fuit. Interceptum est ab autumno in hieme, redit per vernum in aestate. Ergo annus redit in tempore, et homines, facti ad imaginem Dei, cum mortui fuerint interibunt?</P>
<H5>Alia quaedam exempla.</H5>
<P>Sed potest mihi aliquis dicere minus diligenter inspiciens mutationes instaurationesque rerum: Illa folia putruerunt, nova nascuntur. Bene autem considerans videt quod et illa quae putrescunt, in vires terrae cedunt. Unde enim terra pinguificatur, nisi de putredine terrenorum? Attendunt haec qui agrum colunt; et qui non colunt, quia in urbe semper vivunt, de hortis certe vicinis urbi cognoscant contemptibilia quaeque purgamenta civitatis quibus studiis serventur, a quibus etiam pretio comparentur, quo portentur. Certe iam contemptibilia, exinanita omni utilitate, ab inexpertis possent putari. Et quis dignatur stercus intueri? Quod intueri homo horret, servare curat. Illud ergo quod consumptum iam et abiectum videbatur, redit in pinguedinem terrae, pinguedo in succum, succus in radicem; et quod de terra in radicem transit, invisibilibus accessibus migrat in robur, distribuitur per ramos, a ramis in germina, a germine in fructus et folia. Ecce quod horrebas in putredine stercoris, in arboris fecunditate et viriditate miraris.</P>
<H5>Obiectio quod corpus abeat in cinerem.</H5>
<P>Nolo mihi iam opponas quod soles opponere: Non manet integrum corpus sepulti mortui: nam si maneret, resurgere crederem. Aegyptii ergo soli credunt resurrectionem, quia diligenter curant cadavera mortuorum. Morem enim habent siccare corpora, et quasi aenea reddere: Gabbaras ea vocant. Ergo secundum istos, qui secretos naturae sinus ignorant, ubi omnia salva sunt Conditori, etiam cum mortalibus sensibus subtrahuntur, soli Aegyptii bene credunt resurrectionem mortuorum suorum, aliorum vero Christianorum spes in angusto est? Saepe enim vel vetustate vel aliqua non sacrilega necessitate apertis vel nudatis sepulcris, inventa sunt corpora putruisse, et suspirantes gemuerunt homines, qui solent corporali specie delectari, et dixerunt in cordibus suis: Itane iste cinis aliquando habebit illam speciem pulchritudinis, reddetur vitae, reddetur luci? Quando istud erit? Quando ego aliquid vivum de hoc cinere sperem? Qui hoc dicis, vides in sepulcro vel cinerem: replica aetatem tuam, si es, verbi gratia, triginta, quinquaginta vel amplius annorum: in sepulcro vel cinis est mortui, tu ante quinquaginta annos quid eras? ubi eras? Corpora omnium nostrum, qui nunc loquimur, vel audimus, post paucos annos cinis erunt, ante paucos annos nec cinis erant. Qui ergo potuit parare quod non erat, deficiet reparare quod erat?</P>
<H5>Ipse Dominus nobis testimonium.</H5>
<P>Desinant ergo murmura male loquentium, et corrumpentium mores bonos colloquiis malis. Figite pedes in via, figite: ut non relinquatis viam, non ut remaneatis in via, sed quemadmodum dictum est: Sic currite, ut comprehendatis <A HREF="#N18" STYLE="text-decoration: none;"><SUP>18</SUP></A>. Semper vigeat Christus in corde, qui voluit in capite ostendere quod membra cetera sperent. In terra quidem laboramus, caput nostrum in caelo iam nec moritur, nec deficit, nec aliquid patitur: passum est tamen pro nobis. Quia traditus est propter delicta nostra, et resurrexit propter iustificationem nostram <A HREF="#N19" STYLE="text-decoration: none;"><SUP>19</SUP></A>. Hoc nos per fidem novimus: quibus autem se ostendit, per oculos didicerunt. Non tamen nos reprobati sumus, quia resurrexit, et eum videre oculis carnalibus non potuimus. Habemus pro nobis ipsius Domini testimonium, quod dixit dubitanti discipulo et tactu quaerenti quod crederet. Nam cum exclamasset cicatricum contrectatione convictus, et dixisset: Dominus meus, et Deus meus: ille contra: Quia vidisti me, inquit, et credidisti; beati qui non vident et credunt <A HREF="#N20" STYLE="text-decoration: none;"><SUP>20</SUP></A>. Expergiscimini ergo ad beatitudinem vestram, nullus male suadens excutiat de cordibus vestris quod Christus infixit.</P>
<P><A NAME="D_526_013_014">13. 14.</A> Neque mihi illud dicatur. Hoc enim dicitur ab omnibus, qui iam etiam inviti auctoritati Christi cesserunt. Omnes enim pene Pagani, etiam qui nolunt aut differunt Christum devotione apprehendere, non audent reprehendere: quamvis audeant Christianos, Christum non audent; cedunt capiti, et adhuc corpori insultant. Sed corpus audiens insultationes eorum, qui iam cedunt capiti, non se praecisum putet a capite, sed subnixum. Nam si praecisi essemus, debuimus timere voces insultantium: non autem nos esse praecisos ille ipse testatur, qui Paulo, adhuc Saulo Ecclesiam persequenti, ait: Saule, Saule, quid me persequeris? <A HREF="#N21" STYLE="text-decoration: none;"><SUP>21</SUP></A>. Iam transierat per manus impietatis Iudaeorum, iam inferna penetraverat, iam de sepulcro resurrexerat, iam in caelum ascenderat, iam dono Spiritus Sancti credentium corda ditaverat atque firmaverat, ad dexteram Patris sedens interpellans pro nobis: non se iterum morti traditurus, sed nos de morte liberaturus, quid poterat perpeti a Saulo saeviente? Unde illum manus illa tangebat, quamvis esset ille, sicut scriptum est, Spirans caedem <A HREF="#N22" STYLE="text-decoration: none;"><SUP>22</SUP></A>? In Christianos humi laborantes impetum facere poterat: in Christum autem quando et quomodo? Clamat tamen pro ceteris membris, et non dicit: Quid persequeris meos? Si enim diceret: Quid persequeris meos? crederemus servos. Sed non tantum cohaerent servi domino, quantum Christiani Christo. Alia est ista compago: alius ordo membrorum, alia unitas caritatis. Caput pro membris loquitur, neque hoc saltem dicit: Quid persequeris membra mea? sed dicit: Quid me persequeris? Non tangebat caput, sed tangebat quod capiti iunctum est.</P>
<H5>In eos qui resurgere Christo solo licuisse dicunt.</H5>
<P>Iam saepe diximus, sed quia similitudo apta est, et rem bene insinuat, repetenda est. Qui te in turba calcat, pedem tuum premit, linguae autem nihil facit. Quid sibi ergo vult, quod lingua clamat: Calcas me? Pressura pedis est, nulla linguae laesio, sed una compago. Et si unum membrum patitur, compatiuntur omnia membra; et si glorificatur unum membrum, congaudent omnia membra <A HREF="#N23" STYLE="text-decoration: none;"><SUP>23</SUP></A>. Si ergo lingua tua pro pede tuo loquitur, Christus in caelo pro Christianis non loquitur? Non sic ergo loquitur lingua tua pro pede, ut dicat: Calcas pedem meum; sed: Calcas me, cum ipsa non tacta sit. Cognosce illum caput tuum, cum pro te de caelo loquitur, et dicit: Saule, Saule, quid me persequeris? <A HREF="#N24" STYLE="text-decoration: none;"><SUP>24</SUP></A>. Ergo, fratres, cur hoc diximus? Ne forte ita vobis subrepant illi de quibus dicit Apostolus: Corrumpunt mores bonos colloquia mala; quia dicunt: Manducemus et bibamus; cras enim morimur <A HREF="#N25" STYLE="text-decoration: none;"><SUP>25</SUP></A>; ut dicant vobis (non audent enim Christum reprehendere, contremiscunt maiestatis auctoritatem toto orbe fundatam; sed quomodo scriptum est: Peccator videbit, et irascetur, dentibus suis frendet et tabescet <A HREF="#N26" STYLE="text-decoration: none;"><SUP>26</SUP></A>: frendere potest, et tabescere potest; blasphemare autem Christum non audet); ne forte ergo ita loquantur et dicant: Christo tantum licuit. Aliquando enim et ex animo dicunt, aliquando autem timore dicunt: tu tamen et quid audeant dicere attende, et quid non audeant.</P>
<H5>Quomodo respondendum sit iis qui perversa laude Christi maiestatem exaggerant.</H5>
<P>Dicturi ergo sunt: Dicis mihi quod resurrexerit Christus, et inde speras resurrectionem mortuorum; sed Christo licuit resurgere a mortuis. Et incipit iam laudare Christum, non ut illi det honorem, sed ut tibi faciat desperationem. Serpentis astuta pernicies, ut laude Christi te avertat a Christo, dolose praedicat quem vituperare non audet. Exaggerat maiestatem illius, ut singularem faciat, ne tu speres tale aliquid, quale in illo resurgente monstratum est. Et quasi religiosior apparet erga Christum, cum dicit: Ecce qui se audet comparare Christo, ut quia resurrexit Christus, et se resurrecturum putet. Noli perturbari perversa laude Imperatoris tui; hostiles insidiae te perturbant, sed Christi humilitas et humanitas te consolatur. Ille praedicat quantum erectus sit Christus a te: Christus autem dicit quantum descendit ad te. Responde ergo huic: excita illam fidem; tempestas est, fluctus sunt, laborat navis, dormit Christus <A HREF="#N27" STYLE="text-decoration: none;"><SUP>27</SUP></A>; excita illam fidem, noli oblivisci quod credidisti. Statim respondebis, cum in te fides evangelica vigilare coeperit. Non eris inops in respondendo: non enim tu eris qui loqueris; manens in te Christus arripiet instrumentum suum linguam tuam, velut gladium suum, utens corde tuo et voce tua tamquam possessor inhabitans, resistet adversario, securum te faciet: tu tantum excita dormientem, id est, recordare oblitam fidem.</P>
<H5>De Christi mortalitate qua pro nobis mediator factus est.</H5>
<P>Modo enim quid dicturus sum, unde talibus responsurus sis? Non novum aliquid dicam, sed id quod credidisti. Excita ergo fidem, et responde dicenti: Christus solus potuit, nos non possumus: responde et dic: Ideo Christus potuit, quia Deus; ille utique, quia Deus. Si quia Deus, quia omnipotens; si quia omnipotens, cur desperabo quod poterit et in me, quod demonstravit in se propter me? Deinde quaero unde resurrexit Christus. Respondebit: A mortuis. Quaero quare mortuus sit. Numquid enim Deus mori potest? Illa etiam divinitas Verbum aequale Patri, ars omnipotentis artificis, per quem facta sunt omnia, incommutabilis sapientia, in se ipsa manens, innovans omnia <A HREF="#N28" STYLE="text-decoration: none;"><SUP>28</SUP></A>, attingens a fine usque ad finem fortiter et disponens omnia suaviter <A HREF="#N29" STYLE="text-decoration: none;"><SUP>29</SUP></A>, mori potuit? Non, inquit. Et tamen Christus mortuus est. Unde mortuus est? Videlicet quod non rapinam arbitratus est esse aequalis Deo, sed semetipsum exinanivit, formam servi accipiens. Ante autem quid ait? Qui cum in forma Dei esset <A HREF="#N30" STYLE="text-decoration: none;"><SUP>30</SUP></A>. Formam Dei acceperat, an in ea naturaliter erat ? Distinguit Apostolus. Cum formam Dei diceret, esset dixit: cum formam servi nominaret, accipiens dixit. Christus ergo erat aliquid, accepit aliquid, ut cum illo unum esset quod acceperat. In forma Dei erat aequalis Deo, sicut evangelista ille piscator loquitur: Verbum erat in principio, et Verbum apud Deum, et Deus erat Verbum <A HREF="#N31" STYLE="text-decoration: none;"><SUP>31</SUP></A>; hoc est: Cum in forma Dei esset, non rapinam arbitratus est esse aequalis Deo. Quod enim non naturaliter inest, sed usurpatur illicite, rapina est. Aequalitatem Dei usurpavit angelus, et cecidit, et factus est diabolus: aequalitatem Dei usurpavit homo, et cecidit, et factus est mortalis. Hic autem, qui natus est aequalis, quia non natus ex tempore, sed sempiterno Patri sempiternus Filius, semper natus, per quem facta sunt omnia, in forma Dei erat. Ut autem mediator esset inter Deum et homines, inter iustum et iniustos, inter immortalem et mortales, assumpsit aliquid ab iniustis et mortalibus, servans aliquid cum iusto et immortali. Cum iusto enim et immortali servans iustitiam, ab iniustis et mortalibus assumens mortalitatem, factus in medio reconciliator, deiciens murum peccatorum nostrorum; unde illi canitur a populo suo: Et in Deo meo transgrediar murum <A HREF="#N32" STYLE="text-decoration: none;"><SUP>32</SUP></A>; reddens Deo quod peccata abalienaverant, redimens suo sanguine quod diabolus possidebat; mortuus est pro nobis, et resurrexit pro nobis. Portavit peccata nostra, non illis inhaerens, sed ea sustinens: sicut Iacob portavit pelles haedorum, ut pilosus patri benedicenti videretur <A HREF="#N33" STYLE="text-decoration: none;"><SUP>33</SUP></A>. Esau malus pilos proprios habebat, Iacob autem bonus alienos portabat. Mortalibus quippe hominibus peccata inhaerent. Non autem inhaerebant illi qui dixerat: Potestatem habeo ponendi animam meam, et potestatem habeo iterum sumendi eam <A HREF="#N34" STYLE="text-decoration: none;"><SUP>34</SUP></A>.</P>
<P>Mors ergo in Domino nostro signum fuit alienorum peccatorum, non poena propriorum. In omnibus autem hominibus mortalitas poena peccati est: trahitur enim ab origine peccati, unde omnes venimus; de illius hominis lapsu, non de huius descensu. Aliud enim est cadere, aliud descendere. Cecidit unus nequiter, descendit alius misericorditer. Sicut enim in Adam omnes moriuntur, sic in Christo omnes vivificabuntur <A HREF="#N35" STYLE="text-decoration: none;"><SUP>35</SUP></A>. Portans ergo aliena peccata: Quae non rapui, inquit, tunc exsolvebam <A HREF="#N36" STYLE="text-decoration: none;"><SUP>36</SUP></A>; id est, peccatum non habens moriebar. Ecce, inquit, veniet princeps huius mundi, et in me nihil inveniet. Quid est: nihil in me inveniet? Non in me inveniet meritum mortis. Meritum enim mortis peccatum est. Quare ergo morieris? Sequitur, et dicit. Sed ut sciant omnes quia voluntatem Patris mei facio, surgite, eamus hinc <A HREF="#N37" STYLE="text-decoration: none;"><SUP>37</SUP></A>. Et surgit pergens ad passionem. Quare? Quia voluntatem Patris sui faciebat, non quia principi peccatorum aliquid debebat, in quo peccatum nullum erat. Ergo Dominus noster Iesus Christus divinitatem secum attulit, mortalitatem autem a nobis assumpsit. Hanc accepit in utero virginis Mariae, coniungens se ipsum Verbum Dei humanae naturae, tamquam sponsus sponsae in thalamo virginali, ut ipse tamquam sponsus procederet de thalamo suo <A HREF="#N38" STYLE="text-decoration: none;"><SUP>38</SUP></A>.</P>
<H5>Misericordia motus Christus mortalis factus est.</H5>
<P><A NAME="D_526_017_017">17. 17.</A> Redi ergo ad id quod dicebam. Mortalitas de peccato venit in omnes homines: in Domino autem de misericordia erat, et tamen vera erat; quia talis caro vera erat, et vere mortalis erat, similitudinem habens carnis peccati; non similitudinem carnis, sed similitudinem carnis peccati <A HREF="#N39" STYLE="text-decoration: none;"><SUP>39</SUP></A>: vera enim caro, sed non peccati caro. Non enim mortalitatem illam, ut dixi, merito peccati acceperat, qui semetipsum exinanivit formam servi accipiens, et factus oboediens usque ad mortem <A HREF="#N40" STYLE="text-decoration: none;"><SUP>40</SUP></A>. Quid ergo erat, et quid habebat? Divinitas erat, habens mortalitatem. Unde autem mortuus est, inde resurrexit.</P>
<P>Ad eos iam respicite qui dicunt: Christus solus potuit resurgere, non autem tu. Sed responde et dic: Christus in eo quod ex nobis acceperat, resurrexit. Tolle formam servi, non esset in qua resurgeret; quia non esset in qua moreretur. Quid ergo mihi de laude Domini mei fidem vis destruere, quam in me aedificavit Dominus meus? Ex illo enim quod formam servi accepit, mortuus est. Secundum hoc autem resurrexit, secundum quod mortuus est. Nullo modo ergo servi resurrectionem desperaverim, cum in forma servi Dominus resurrexerit. Aut si potentiae hominis tribuunt quod Christus resurrexit a mortuis; nam et hoc solent dicere, quia homo erat tam iustus, ut posset etiam resurgere a mortuis: ut interim secundum ipsos loquar, et de Domini nostri divinitate non dicam; ille tam iustus, ut a mortuis etiam resurgere mereretur, nullo pacto nos fallere potuit, cum etiam nobis resurrectionem promisit.</P>
<H5>Quomodo futura resurrectio probetur.</H5>
<P>Omnia ergo quae dicta sunt, fratres, ad id valent, ut sitis instructi, si qui dicunt non resurgere mortuos. Dicta sunt autem, si meministis, quantum Deus suggerere dignatus est necessaria, et de rerum natura quotidianisque exemplis dicta sunt testimonia; et de ipsa omnipotentia Dei cui nihil difficile est, qui si potuit facere quod non erat, multo magis potest reparare quod erat; et de ipso Domino et Salvatore Iesu Christo, quem constat resurrexisse, neque eius resurrectionem factam nisi in forma servi, quia neque mors fieri potuit, unde opus esset resurgere, nisi per formam servi. Unde quoniam servi sumus, id in forma nostra sperare debemus, quod ille in forma servi praemonstrare dignatus est. Obticescant ergo linguae dicentium: Manducemus et bibamus; cras enim morimur <A HREF="#N41" STYLE="text-decoration: none;"><SUP>41</SUP></A>. Prorsus et vos respondete, et dicite: Ieiunemus et oremus; cras enim moriemur.</P>
<H5>De novissimi diei exspectatione. E Noe exemplum ducitur.</H5>
<P>Restat ut dicamus qualis erit in resurrectione vita iustorum. Sed quia iam hodie moderatum tempus videtis assumptum, id quod reddidimus ruminate: hoc autem quod debemus, orate ut aliquando reddamus. Illud maxime tenete quare locuti sumus, praesertim propter dies festos istos, fratres mei, quos Pagani celebrant. Attendite vobis: transit hic mundus, recordamini Evangelium ubi praedicit Dominus sic futurum novissimum diem, quomodo in diebus Noe. Manducabant et bibebant, emebant et vendebant, uxores ducebant, nubebant, donec intravit Noe in arcam; venit diluvium, et perdidit omnes <A HREF="#N42" STYLE="text-decoration: none;"><SUP>42</SUP></A>. Habetis apertissime Dominum praemonentem, et alio loco dicentem: Non graventur corda vestra in crapula et ebrietate <A HREF="#N43" STYLE="text-decoration: none;"><SUP>43</SUP></A>. Sint lumbi vestri accincti, et lucernae ardentes; et similes estote pueris exspectantibus dominum suum, quando veniat a nuptiis <A HREF="#N44" STYLE="text-decoration: none;"><SUP>44</SUP></A>. Exspectemus eum venturum, non nos torpentes inveniat. Turpe est mulieri coniugatae non desiderare virum suum: quanto turpius Ecclesiae non desiderare Christum? Venit vir ad carnales amplexus, et magnis votis castae uxoris accipitur: venturus est sponsus Ecclesiae ad tradendos aeternos amplexus, ad faciendos nos sibi sempiternos coheredes, et nos ita vivimus, ut eius adventum non solum non desideremus, sed etiam timeamus! Quam verum est quod sic venturus est dies ille, quomodo in diebus Noe? Quam multos sic inventurus est, et eos qui Christiani appellantur? Ideo per tot annos aedificatur arca, ut evigilent qui non credunt <A HREF="#N45" STYLE="text-decoration: none;"><SUP>45</SUP></A>. Per centum annos illa aedificata est, et non evigilaverunt ut dicerent: Non sine causa homo Dei arcam aedificat, nisi quia imminet exitium generi humano; et placarent iram Dei, conversi ad mores qui placent Deo, quomodo fecerunt Ninivitae.</P>
<P>Fecerunt enim fructum paenitentiae, et propitiaverunt iram Dei.</P>
<H5>Et Ninive exemplo est.</H5>
<P><A NAME="D_526_021_020">21. 20.</A> Annuntiavit Ionas, non misericordiam, sed iram futuram: non enim dixit: Triduo, et Ninive evertetur; si autem paenitentiam in isto triduo egeritis, parcet vobis Deus: non dixit hoc. Eversionem solam minatus est, et praenuntiavit: et tamen illi de Dei misericordia non desperantes, converterunt se ad paenitendum; et pepercit Deus <A HREF="#N46" STYLE="text-decoration: none;"><SUP>46</SUP></A>. Sed quid dicemus? quia Propheta mentitus est? Si carnaliter intellegas, falsum videtur dixisse; si spiritaliter intellegas, factum est quod dixit Propheta. Eversa est enim Ninive. Attende quid erat Ninive, et vide quia eversa est. Quid erat Ninive? Manducabant et bibebant, emebant, vendebant, plantabant, aedificabant, periuriis vacabant, mendaciis, ebrietatibus, facinoribus, corruptionibus: haec erat Ninive. Attende modo Ninive: plangunt, dolent, contristantur, in cilicio et cinere, in ieiuniis et orationibus. Ubi est illa Ninive? Nempe eversa est, quia non in illis superioribus actibus constituta est.</P>
<H5>Qui homines intrent in arcam Ecclesiae quam Christus aedificat.</H5>
<P>Ergo, fratres, et modo aedificatur arca, et illi centum anni tempora ista sunt: totus iste tractus temporis illo annorum numero significatus est. Si ergo digne perierunt, qui Noe aedificante arcam dissimulaverunt; quid digni sunt, qui Christo aedificante Ecclesiam a salute dissimulant? Tantum interest inter Noe et Christum, quantum inter servum et Dominum; immo vero, quantum inter Deum et hominem. Nam servus et Dominus possunt et duo homines dici. Et tamen quia homine aedificante arcam non crediderunt homines, datum est de illis cavendum exemplum posteris. Christus Deus propter nos homo aedificat Ecclesiam; illi arcae fundamentum se ipsum posuit: quotidie ligna imputribilia, fideles homines renuntiantes huic saeculo, intrant in arcae compaginem; et adhuc dicitur: Manducemus et bibamus; cras enim morimur <A HREF="#N47" STYLE="text-decoration: none;"><SUP>47</SUP></A>? Vos ergo, ut dixi, fratres, contra illos dicite: Ieiunemus et oremus; cras enim morimur. Illi enim dicunt: Manducemus et bibamus; cras enim morimur, qui resurrectionem non sperant: nos autem qui iam resurrectionem et loquentibus Prophetis, et praedicante Christo et Apostolis credimus et annuntiamus, qui speramus nos post istam mortem victuros, non deficiamus, nec corda nostra oneremus crapula et ebrietatibus; sed solliciti exspectantes, accincti lumbis et lucernis ardentibus, adventum Domini nostri, ieiunemus et oremus, non ideo quia cras moriemur, sed ut securi moriamur. Quod restat ergo, fratres, in nomine Domini alio tempore a nobis exigite. Conversi ad Dominum, etc.</P>

<hr>



<P> </P>
<FONT COLOR="#0000ff"><P><A NAME="N1">1</A> - 1 Cor 15, 32; Cf. Isa 22, 13.</P>
<FONT COLOR="#0000ff"><P><A NAME="N2">2</A> - 1 Cor 14, 14.</P>
<FONT COLOR="#0000ff"><P><A NAME="N3">3</A> - 1 Cor 14, 13.</P>
<FONT COLOR="#0000ff"><P><A NAME="N4">4</A> - 1 Cor 15, 32.</P>
<FONT COLOR="#0000ff"><P><A NAME="N5">5</A> - 1 Cor 15, 33.</P>
<FONT COLOR="#0000ff"><P><A NAME="N6">6</A> - 2 Cor 11, 3.</P>
<FONT COLOR="#0000ff"><P><A NAME="N7">7</A> - 1 Cor 15, 32.</P>
<FONT COLOR="#0000ff"><P><A NAME="N8">8</A> - Ps 145, 4.</P>
<FONT COLOR="#0000ff"><P><A NAME="N9">9</A> - Eccli 30, 18.</P>
<FONT COLOR="#0000ff"><P><A NAME="N10">10</A> - Tob 4, 18.</P>
<FONT COLOR="#0000ff"><P><A NAME="N11">11</A> - Rom 1, 17.</P>
<FONT COLOR="#0000ff"><P><A NAME="N12">12</A> - 1 Cor 15, 32.</P>
<FONT COLOR="#0000ff"><P><A NAME="N13">13</A> - Cf. Mt 8, 24-26.</P>
<FONT COLOR="#0000ff"><P><A NAME="N14">14</A> - Eph 3, 17.</P>
<FONT COLOR="#0000ff"><P><A NAME="N15">15</A> - Cf. Rom 6, 9.</P>
<FONT COLOR="#0000ff"><P><A NAME="N16">16</A> - 1 Cor 15, 32.</P>
<FONT COLOR="#0000ff"><P><A NAME="N17">17</A> - Io 12, 24.</P>
<FONT COLOR="#0000ff"><P><A NAME="N18">18</A> - 1 Cor 9, 24.</P>
<FONT COLOR="#0000ff"><P><A NAME="N19">19</A> - Rom 4, 25.</P>
<FONT COLOR="#0000ff"><P><A NAME="N20">20</A> - Io 20, 24-29.</P>
<FONT COLOR="#0000ff"><P><A NAME="N21">21</A> - Act 9, 4.</P>
<FONT COLOR="#0000ff"><P><A NAME="N22">22</A> - Act 9, 1.</P>
<FONT COLOR="#0000ff"><P><A NAME="N23">23</A> - 1 Cor 12, 26.</P>
<FONT COLOR="#0000ff"><P><A NAME="N24">24</A> - Act 9, 4.</P>
<FONT COLOR="#0000ff"><P><A NAME="N25">25</A> - 1 Cor 15, 33. 32.</P>
<FONT COLOR="#0000ff"><P><A NAME="N26">26</A> - Ps 111, 10.</P>
<FONT COLOR="#0000ff"><P><A NAME="N27">27</A> - Cf. Mt 8, 24-26.</P>
<FONT COLOR="#0000ff"><P><A NAME="N28">28</A> - Cf. Sap 7, 27.</P>
<FONT COLOR="#0000ff"><P><A NAME="N29">29</A> - Cf. Sap 8, 1.</P>
<FONT COLOR="#0000ff"><P><A NAME="N30">30</A> - Phil 2, 6-7.</P>
<FONT COLOR="#0000ff"><P><A NAME="N31">31</A> - Io 1, 1.</P>
<FONT COLOR="#0000ff"><P><A NAME="N32">32</A> - Ps 17, 30.</P>
<FONT COLOR="#0000ff"><P><A NAME="N33">33</A> - Cf. Gen 27, 16.</P>
<FONT COLOR="#0000ff"><P><A NAME="N34">34</A> - Io 10, 18.</P>
<FONT COLOR="#0000ff"><P><A NAME="N35">35</A> - 1 Cor 15, 22.</P>
<FONT COLOR="#0000ff"><P><A NAME="N36">36</A> - Ps 68, 5.</P>
<FONT COLOR="#0000ff"><P><A NAME="N37">37</A> - Io 14, 30-31.</P>
<FONT COLOR="#0000ff"><P><A NAME="N38">38</A> - Cf. Ps 18, 6.</P>
<FONT COLOR="#0000ff"><P><A NAME="N39">39</A> - Cf. Rom 8, 3.</P>
<FONT COLOR="#0000ff"><P><A NAME="N40">40</A> - Phil 2, 7. 8.</P>
<FONT COLOR="#0000ff"><P><A NAME="N41">41</A> - 1 Cor 15, 32.</P>
<FONT COLOR="#0000ff"><P><A NAME="N42">42</A> - Lc 17, 27.</P>
<FONT COLOR="#0000ff"><P><A NAME="N43">43</A> - Lc 21, 34.</P>
<FONT COLOR="#0000ff"><P><A NAME="N44">44</A> - Lc 12, 35-36.</P>
<FONT COLOR="#0000ff"><P><A NAME="N45">45</A> - Cf. Gen 6.</P>
<FONT COLOR="#0000ff"><P><A NAME="N46">46</A> - Cf. Ion 3.</P>
<FONT COLOR="#0000ff"><P><A NAME="N47">47</A> - 1 Cor 15, 32.</P>

