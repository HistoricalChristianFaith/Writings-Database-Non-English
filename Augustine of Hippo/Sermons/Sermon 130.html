

<H3 ALIGN="CENTER">SERMO 130</H3>
<P> </P>
<P ALIGN="CENTER"><B>DE VERBIS EVANGELII IOANNIS (5, 5-14),<BR>
UBI NARRATUR MIRACULUM DE QUINQUE PANIBUS ET DUOBUS PISCIBUS</B></P><P> </P>
<H5>Miraculi significatio.</H5>
<P>1. Miraculum grande factum est, dilectissimi, ut de quinque panibus et duobus piscibus saturarentur quinque hominum millia, et residua fragmentorum implerent duodecim cophinos <A HREF="#N1" STYLE="text-decoration: none;"><SUP>1</SUP></A>. Grande miraculum: sed non multum mirabimur factum, si attendamus facientem. Ille multiplicavit in manibus frangentium quinque panes, qui in terra germinantia multiplicat semina, ut grana pauca mittantur et horrea repleantur. Sed quia illud omni anno facit, nemo miratur. Admirationem tollit non facti vilitas, sed assiduitas. Dominus autem quando ista faciebat, non solum per verba, sed etiam per ipsa miracula intellegentibus loquebatur. Quinque panes significabant quinque libros Legis Moysi. Lex vetus hordeum est ad evangelicum triticum. Magna in illis libris de Christo mysteria continentur. Unde ait ipse: Si crederetis Moysi, crederetis et mihi; de me enim ille scripsit <A HREF="#N2" STYLE="text-decoration: none;"><SUP>2</SUP></A>. Sed quomodo in hordeo medulla sub palea latet; sic in velamento mysteriorum legis latet Christus. Ut panis mysteria illa exponuntur, et dilatantur; sic et panes illi crescebant, quando frangebantur. Et hoc quod vobis exposui, panem vobis fregi. Quinque millia hominum significant plebem sub quinque libris legis constitutam. Duodecim cophini sunt duodecim Apostoli, qui et ipsi de fragmentis legis impleti sunt. Duo pisces sunt, aut duo praecepta dilectionis Dei et proximi, aut duo populi ex circumcisione et praeputio, aut duae illae sacrae personae regis et sacerdotis. Haec cum exponuntur, franguntur; cum intelleguntur, manducantur.</P>
<H5>Christus panis factus incarnatione. Mercator Christus. Redemptor noster, quomodo.</H5>
<P>2. Convertamur ad eum qui ista fecit. Ipse est panis, qui de caelo descendit <A HREF="#N3" STYLE="text-decoration: none;"><SUP>3</SUP></A>; sed panis qui reficit, et non deficit; panis qui sumi potest, consumi non potest. Ipsum panem etiam manna significabat. Unde dictum est: Panem caeli dedit illis, panem Angelorum manducavit homo <A HREF="#N4" STYLE="text-decoration: none;"><SUP>4</SUP></A>. Quis est panis caeli, nisi Christus? Sed ut panem Angelorum manducaret homo, Dominus Angelorum factus est homo. Si enim hoc non factus esset, carnem ipsius non haberemus; si carnem ipsius non haberemus, panem altaris non manducaremus. Festinemus ad haereditatem, quia magnum inde pignus accepimus. Fratres mei, desideremus vitam Christi, quia tenemus pignus mortem Christi. Quomodo nobis non dabit bona sua, qui passus est mala nostra? In terris istis, in isto saeculo maligno quid abundat, nisi nasci, laborare et mori? Discutite res humanas, convincite me, si mentior; attendite omnes homines, utrum ad aliud sint in hoc saeculo, quam nasci, laborare et mori. Haec sunt mercimonia regionis nostrae, ista hic abundant. Ad tales merces Mercator ille descendit. Et quoniam omnis mercator dat et accipit; dat quod habet, et accipit quod non habet; quando aliquid comparat, dat pecuniam, et accipit quod emit; etiam Christus in ista mercatura dedit et accepit. Sed quid accepit? Quod hic abundat, nasci, laborare et mori. Et quid dedit? Renasci, resurgere et in aeternum regnare. O bone Mercator, eme nos. Quid dicam, eme nos, cum gratias agere debeamus, quia emisti nos? Pretium nostrum erogas nobis, sanguinem tuum bibimus; erogas ergo nobis pretium nostrum. Et Evangelium legimus, instrumentum nostrum. Servi tui sumus, creatura tua sumus; fecisti nos, redemisti nos. Emere potest quisque servum suum, creare non potest; Dominus autem servos suos et creavit et redemit; creavit, ut essent; redemit, ne semper captivi essent. Incidimus enim in principem huius saeculi, qui seduxit Adam et servum fecit, et coepit nos tamquam vernaculos possidere. Sed venit Redemptor, et victus est deceptor. Et quid fecit Redemptor noster captivatori nostro? Ad pretium nostrum tetendit muscipulam crucem suam; posuit ibi quasi escam sanguinem suum. Ille autem potuit sanguinem istum fundere, non meruit bibere. Et in eo quod fudit sanguinem non debitoris, iussus est reddere debitores; fudit sanguinem innocentis, iussus est recedere a nocentibus. Ille quippe sanguinem suum ad hoc fudit, ut peccata nostra deleret. Unde ergo ille nos tenebat, deletum est sanguine Redemptoris. Non enim tenebat nos nisi vinculis peccatorum nostrorum. Istae erant catenae captivorum. Venit ille, alligavit fortem vinculis passionis suae; intravit in domum eius, id est, in corda eorum ubi ipse habitabat, et vasa eius arripuit <A HREF="#N5" STYLE="text-decoration: none;"><SUP>5</SUP></A>. Nos sumus vasa. Ista impleverat ille amaritudine sua. Hanc amaritudinem etiam nostro Redemptori in felle propinavit. Impleverat ergo nos ille tamquam vasa sua; Dominus autem noster arripiens vasa eius et sua faciens, fudit amaritudinem, implevit dulcedine.</P>
<H5>Amandus Christus. Ex eo quod Deus fecit, credibile fit quod promisit.</H5>
<P>3. Amemus ergo eum, quia dulcis est. Gustate, et videte quia suavis est Dominus <A HREF="#N6" STYLE="text-decoration: none;"><SUP>6</SUP></A>. Timendus est, sed plus amandus est. Homo et Deus est: unus Christus homo et Deus est; quomodo unus homo, anima et corpus; non autem Deus et homo duae personae. In Christo duae sunt quidem substantiae: Deus et homo; sed una persona, ut Trinitas maneat, non accedente homine quaternitas fiat. Quomodo ergo fieri potest ut nostri non misereatur Deus, propter quos homo factus est Deus? Multum est quod fecit: mirabilius est quod fecit, quam quod promisit; et ex eo quod fecit, debemus credere quod promisit. Hoc enim quod fecit, vix crederemus, nisi et videremus. Ubi videmus? In populis credentibus, in multitudine ad eum adducta. Quia impletum est, quod promissum est Abrahae; et ex his quae videmus, credimus quae non videmus. Unus homo fuit Abraham, et dictum est illi: In semine tuo benedicentur omnes gentes <A HREF="#N7" STYLE="text-decoration: none;"><SUP>7</SUP></A>. Si ad se attenderet, quando crederet? Unus homo erat, et iam senex erat, et uxorem sterilem habebat, et aetate iam ita progressam, ut concipere non posset, etiamsi sterilis non fuisset. Non erat prorsus unde aliquid speraretur. Sed promittentem attendebat, et credebat quod non videbat. Ecce ille quod credidit, nos videmus. Ergo ex his quae videmus, debemus credere quae non videmus. Genuit Isaac, non vidimus; et Isaac genuit Iacob, et hoc non vidimus; et Iacob genuit duodecim filios, et ipsos non vidimus; et duodecim filii eius genuerunt populum Israel; magnum populum videmus. Iam coepi ea dicere quae videmus. De populo Israel nata est virgo Maria, et peperit Christum; et ecce in Christo benedicuntur omnes gentes. Quid verius? Quid certius? Quid apertius? Desiderate mecum futurum saeculum, qui congregati estis ex Gentibus. In hoc saeculo implevit Deus promissum suum de semine Abrahae. Quomodo ergo non dabit nobis aeterna promissa sua, quos fecit esse semen Abrahae? Hoc enim dicit Apostolus: Si autem vos Christi, Apostoli verba sunt, ergo Abrahae semen estis <A HREF="#N8" STYLE="text-decoration: none;"><SUP>8</SUP></A>.</P>
<H5>Quod praestitit Christus, mirabilius est quam quod promittit.</H5>
<P>4. Magnum aliquid coepimus esse; nemo se contemnat: nihil fuimus, sed aliquid sumus. Diximus Domino: Memento quia pulvis sumus <A HREF="#N9" STYLE="text-decoration: none;"><SUP>9</SUP></A>; sed ille de pulvere hominem fecit, et pulveri vitam dedit, et in Christo Domino nostro iam ipsum pulverem ad caeli regna perduxit. Quia hinc accepit carnem, hinc accepit terram, et terram levavit in caelum, qui fecit terram et caelum. Si ergo duae res novae adhuc non factae proponerentur nobis, et quaereretur a nobis: Quid est mirabilius, ut qui Deus est fiat homo, aut qui homo est fiat homo Dei? Quid est mirabilius, quid est difficilius? Quid nobis promisit Christus? Quod nondum videmus: hoc est, ut simus homines ipsius, et regnemus cum illo, et non moriamur in aeternum. Quasi hoc difficile creditur, ut homo natus perveniat ad eam vitam, ubi numquam moriatur. Hoc est quod excusso corde credimus, excusso dico a mundi pulvere, ne ipse pulvis claudat nobis oculos fidei. Hoc est quod iubemur credere, quia cum mortui fuerimus, etiam cum corporibus mortuis in vita erimus, ubi numquam moriamur. Mirabile hoc est: sed mirabilius est quod fecit Christus. Quid est enim incredibilius, ut vivat semper homo, aut ut aliquando moriatur Deus? Accipere homines vitam a Deo credibilius est? Accipere Deum mortem ab hominibus, puto quia incredibilius est. Et iam factum est: credamus et quod futurum est. Si factum est quod est incredibilius, non nobis dabit quod est credibilius? Potens est enim Deus Angelos homines facere, qui semina terrena et horribilia homines fecit. Quid erimus? Angeli. Quid fuimus! Pudet recordari; cogor considerare, et erubesco dicere. Quid fuimus? Unde Deus homines fecit? Quid fuimus antequam omnino essemus? Nihil eramus. Quando in ventribus matrum eramus, quid eramus? Sufficit quod recolitis. Tollite animos ab eo unde facti estis, et cogitate quod estis. Vivitis: sed vivunt et herbae et arbores. Sentitis: sentiunt et pecora. Homines estis: pecora transistis, superiores pecoribus estis; quia intellegitis quanta praestitit nobis. Vivitis, sentitis, intellegitis, homines estis. Isto autem beneficio quid comparari potest? Christiani estis. Hoc enim si non acceperimus, quid nobis prodesset quia homines essemus? Christiani ergo sumus, ad Christum pertinemus. Saeviat mundus, non nos frangit; quia ad Christum pertinemus. Blandiatur mundus, non nos seducit; ad Christum pertinemus.</P>
<H5>Christianorum sub patrono Christo securitas.</H5>
<P>5. Magnum patronum invenimus, fratres. Nostis quia tendunt se homines de patronis suis. Minanti alicui, respondet cliens maioris: Salvo capite domini mei illius, nihil mihi facis. Quanto fortius et certius nos dicimus: Salvo capite nostro, nihil nobis facis? Quoniam patronus noster caput est nostrum. Quicumque se tendunt de aliquo homine patrono, clientes sunt eius; nos patroni nostri membra sumus. Praestet nobis in se, et nemo nos evellat ab eo. Quoniam quoscumque in hoc mundo labores perpessi fuerimus, totum quod transit nihil est. Venient bona quae non transibunt; per labores ad ea venitur. Sed cum perventum fuerit, nemo inde nos avellit. Clauduntur portae Ierusalem, accipiunt etiam vectes, ut dicatur illi civitati: Lauda, Ierusalem, Dominum; lauda Deum tuum, Sion. Quoniam confortavit vectes portarum tuarum, benedixit filios tuos in te. Qui posuit fines tuos pacem <A HREF="#N10" STYLE="text-decoration: none;"><SUP>10</SUP></A>. Portis clausis, vectibus missis, nullus exit amicus, nullus intrat inimicus. Ibi veram et certam habemus securitatem, si hic non dimiserimus veritatem.</P>

<hr>



<P> </P>
<FONT COLOR="#0000ff"><P><A NAME="N1">1</A> - Cf. Io 6, 5-14.</P>
<FONT COLOR="#0000ff"><P><A NAME="N2">2</A> - Io 5, 46.</P>
<FONT COLOR="#0000ff"><P><A NAME="N3">3</A> - Cf. Io 6, 41.</P>
<FONT COLOR="#0000ff"><P><A NAME="N4">4</A> - Ps 77, 24-25.</P>
<FONT COLOR="#0000ff"><P><A NAME="N5">5</A> - Cf. Mt 12, 29.</P>
<FONT COLOR="#0000ff"><P><A NAME="N6">6</A> - Ps 33, 9.</P>
<FONT COLOR="#0000ff"><P><A NAME="N7">7</A> - Gen 12, 3.</P>
<FONT COLOR="#0000ff"><P><A NAME="N8">8</A> - Gal 3, 29.</P>
<FONT COLOR="#0000ff"><P><A NAME="N9">9</A> - Ps 102, 14.</P>
<FONT COLOR="#0000ff"><P><A NAME="N10">10</A> - Ps 147, 12-14.</P>

